MİT TIR’larıyla ilgili soruşturmada 5 tutuklama
MİT'e ait tırların durdurulması soruşturması kapsamında, eski Adana Cumhuriyet Başsavcısı ve eski Adana İl Jandarma Komutanı ile 3 savcı tutuklandı.
Adana ve Hatay'da MİT'e ait tırların durdurulmasına ilişkin yürütülen soruşturma kapsamında Tarsus 2. Ağır Ceza Mahkemesi'nde ifade veren eski Adana İl Jandarma Komutanı ve eski Adana Cumhuriyet Başsavcısı ile 3 savcı tutuklandı.
Haklarında tutuklamaya yönelik yakalama kararı bulunan eski Adana Cumhuriyet Başsavcısı Süleyman Bağrıyanık, savcılar Özcan Şişman, Aziz Takçı ve Ahmet Karaca polis ekipleri tarafından Tarsus Adliyesi'ne getirildi. Eski Adana İl Jandarma Komutanı Özkan Çokay da avukatıyla adliyeye geldi.
Beş şüpheli daha sonra Tarsus 2. Ağır Ceza Mahkemesi'nde ifade vermeye başlarken, şüphelilerin avukatlarının reddi hakim talebinde bulundukları ancak kabul edilmediği öğrenildi.
Öte yandan, şüphelilerin ifadelerinin sesli ve görüntülü olarak kayda alındığı, daha sonra ise metne çevrileceği kaydedildi.
Şüphelilerin ifadelerini alan mahkeme heyeti, verdiği aranın ardından, Bağrıyanık, Şişman, Takçı, Karaca ile Çokay'ın, "cebir ve şiddet kullanarak Türkiye Cumhuriyeti hükümetini ortadan kaldırmaya veya görevlerini yapmasını kısmen veya tamamen engellemeye teşebbüs" ve "devletin güvenliğine ve siyasal faaliyetlerine ilişkin bilgileri temin edip ifşa etmek" suçlamasıyla tutuklanmasına hükmetti.
