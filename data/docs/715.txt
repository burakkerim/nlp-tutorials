Yeşilçam'ın yıldızları öğrencilerle buluştu
Sinema sanatçıları "Yeşilçam'ın Yıldızları" etkinliğinde üniversite öğrencileri ile buluştu.
Aydın Üniversitesi Halit Aydın Kampüsü'ndeki söyleşiye katılan Ümit Efekan, Suna Yıldızoğlu, Halil Ergün, Oya Aydoğan, Sümer Tilmaç, Nuri Alço ve Açelya Akkoyun, Yeşilçam'da çalışmanın zorluklarını ve yokluk içinde tamamlanan filmlerde yaşadıkları anılarını öğrencilerle paylaştı.
Katılımcılar, söyleşinin sonunda öğrencilerin sorularını cevapladı.
Suna Yıldızoğlu, bir öğrencinin, "Yeşilçam'da kadınlar neden hep mağdur ve güçsüz? Neden güçlü ve eğitimli değil?" şeklindeki sorusuna, benzer durumun günümüz dizilerinde de devam ettiğini söyledi.
Genç kızların kendi ayakları üzerinde durabilmesi temennisinde bulunan Yıldızoğlu, dizilerdeki güçlü kadın karakterlerine ilişkin olarak "Birazcık güçlü bir karakter ortaya çıktığı zaman inanılmaz negatif feedback geliyor sosyal medyadan. Bunu fark ettiniz herhalde. Bu çok ilginç ve değişmesi gereken bir durum ama kaç yıl gerekir bunun için bilmiyorum" dedi. 
Yeşilçam'ın kötü karakterlerini canlandırmasıyla ünlü Nuri Alço ise Anadolu'da kız çocuklarının okula gönderilmediğini, evlendikten sonra eşlerinin baktığı bu kadınların "ezilen kadın" durumunda olduğuna dikkat çekti. 
Tüm gençlere okula devam etmeleri tavsiyesinde bulunan Alço, sözlerini şöyle sürdürdü:
"Şimdi kadınlarımız bakıyorsunuz Meclis'te. Hukuk okuyan, avukat olan, milletvekili veya Başbakan olan kadınlarımız var. Kadınlarımız daima kendi ayaklarının üzerine bastığı ve erkeğinden güçlü, kuvvetli olduğu müddetçe, o erkek kadınına şiddet uygulayamaz. Kadında başlar bu. Şiddet olaylarının tek sebebi, kadının ezik olması, cahil olması, okumaması ve ailesinin de ne kadar kötülük yapsa dahi, 'Aman kızım idare et kocanı' demesinden."
Sümer Tilmaç ise 4 yıl ruh ve sinir hastalıkları hastanesinde çalıştığını ifade ederek, hastanede tedavi gören erkeklerin yüzde 70'inin kadınlar için hastanede yattığını dile getirdi. Erkek için yatan kadın hasta sayısının yüzde 1 bile olmadığını aktaran Tilmaç, "Kadın o kadar güçlü ki, Yeşilçam da kadının güçlü olduğunu bildiği için hep böyle erkek hikayeleri çekti" ifadelerini kullandı.
Söyleşide özellikle Sümer Tilmaç ve Nuri Alço'nun yaptığı espriler, öğrencilere neşeli anlar yaşattı.
