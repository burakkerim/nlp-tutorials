Facebook ilk çeyrek bilançosunu açıkladı
Facebook 2015'in ilk çeyreğinde 3,54 milyar dolar gelir ve 512 milyon dolar net kar elde etti. Beklenti, şirketin 3,56 milyar dolar gelir açıklayacağı yönündeydi.
WASHINGTON - Dünyanın en popüler sosyal paylaşım sitelerinden Facebook, 2015 mali yılının ilk çeyreğine ait finansal sonuçlarını açıkladı. New York Borsası kapandıktan sonra yapılan açıklamaya göre, Facebook 31 Mart 2015'te biten ilk çeyrekte 3,54 milyar dolar gelir ve 512 milyon dolar net kar elde etti.
Piyasaların beklentisi ise şirketin ilk çeyrekte hisse başına 0,40 dolar net karla toplamda 3,56 milyar dolar gelir açıklayacağı yönündeydi. Şirketin geliri, böylece geçen yılın aynı dönemine oranla yüzde 42 artarken, net karı yüzde 20 azalmış oldu. Facebook, 2014'ün ilk çeyreğinde 2,50 milyar dolar gelir ve 642 milyon dolar net kar açıklamıştı. Facebook'un, beklentilerin hafif altında kalan gelirinde güçlenen dolar etkili oldu. Şirket, açıklamasında döviz kurundaki dalgalanmaların olumsuz etkileri hesaba katılmadığında, gelirinin önceki yılın aynı dönemine kıyasla yüzde 42 yerine yüzde 49 artmış olacağını bildirdi.Ayrıca, veri merkezleri ve uzun vadeli girişimlere yönelik harcamaların da şirketin karını olumsuz etkilediği belirtildi.Facebook'un hisseleri, borsa kapanış saatinden sonra yapılan işlemlerde yaklaşık yüzde 2,5 değer kaybederek, hisse başına 82,52 dolara geriledi.
