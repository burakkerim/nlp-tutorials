Mersin'de 2,5 metrelik camgöz köpek balığı yakalandı
Mersinli balıkçılar tarafından Akdeniz açıklarında 2,5 metre boyunda, 180 kilo ağırlığında camgöz köpek balığı yakalandı.
Denize açılan balıkçıların son zamanlarda balıkların azaldığını belirtmesi üzerine Mersin Balık Pazarı esnafı büyük balık yakalamak için özel bir ekip kurdu. Dün geceden itibaren uluslararası sulara açılan ekip, iki günde 3 köpek balığı yakaladı.Balıkçıların ağına sabah saatlerinde 2,5 metre boyunda yaklaşık 180 kilogram ağırlığında camgöz köpek balığı takıldı. Balık pazarında parçalanarak satışa sunulacak köpek balığı, pazara gelen vatandaşların ilgi odağı oldu.
Mersin Balık Pazarı Başkan Yardımcısı Adnan Polat, AA muhabirine yaptığı açıklamada, genelde büyük balıkların ve köpek balıklarının denizde bol olduğu dönemde küçük balıkların sayısında azalma yaşandığını söyledi.Büyük balıkları yakalamak için özel bir ekip kurduklarını belirten Polat, şunları söyledi:"Dün gece 2 tane köpek balığı yakaladık. Bu sabahta 2,5 metre boyunda 180 kilogram ağırlığındaki camgöz köpek balığı yakaladık. İçinden yılan balıkları çıktı. Halkımız tedirgin olmasın bu balıkları 12 mil açıkta, yani uluslararası sularda yakaladık. Çünkü bunlar derin sularda ve balığın bol olduğu yerlerde yaşıyorlar."Balık pazarına gelen vatandaşlar ve turistler ilgi odağı olan köpek balığıyla fotoğraf çektirdi.
