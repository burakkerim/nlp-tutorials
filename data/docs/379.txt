"Sezaryen, astım yatkınlığını artırıyor"
Normal doğumun, annedeki faydalı mikropların bebeğin vücuduna yerleşmesini sağladığını belirten Prof. Örs, sezaryenle doğan bebeklerde astım riskinin daha fazla olduğunu söyledi.
Sezaryenle doğan bebeklerde astıma yakalanma riskinin arttığını söyleyen- Necmettin Erbakan Üniversitesi Öğretim Üyesi Prof. Dr. Rahmi Örs, "Doğum sancısıyla annede ortaya çıkan maddeler bebeğin akciğerlerinin doğum sonrasına uyum sağlamasını kolaylaştırıyor" dedi.Doğum sancısı başlamadan gerçekleştirilen sezaryenle doğumun bebekte solunum sıkıntısını artırdığını dile getiren Örs, Türkiye'de sezaryen doğum oranının yüksek olduğunu, bu duruma tıbbi nedenlerden daha çok annelerin doğum sancısı çekmek istememesinin etki yaptığını söyledi. Örs, doğum sancılarının daha doğmadan bebeğin akciğerlerini doğum sonrasına hazırlayan önemli bir etken olduğunu ifade etti."NORMAL DOĞUM FAYDALI MİKROPLARIN YERLEŞMESİNİ SAĞLIYOR" Doğum sancısından kaçılmanın bebeği sıkıntıya soktuğunu savunan Örs, şunları kaydetti: "Doğum ağrılarıyla anne karnındayken sıvıyla dolu olan akciğerlerde sıvının boşalma süreci başlar. Sezaryenle doğan bebeklerde astıma yakalanma riski daha fazladır. Doğum sancısıyla annede ortaya çıkan maddeler bebeğin akciğerlerinin doğum sonrasına uyum sağlamasını kolaylaştırıyor. Normal doğumlarda bebeğin doğum kanalından geçerek doğması, bağışıklık sistemini harekete geçiriyor. Yani bebekte faydalı mikropların yerleşmesini sağlayarak hayat boyu olumlu etki göstermesini sağlıyor. Bu bebeklerde astımın daha az görülmesine yol açıyor."Örs, annelerin bebekte olabilecek sorunların bilincine vararak kararlarını vermesi gerektiğini vurguladı.
