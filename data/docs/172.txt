Bölüm 30: Her şeyiyle tam bir kahvaltı
10 dakikada kendi ekmeğimiz ve peynirimizi yapacağımızı söylesem ne dersiniz?
Size tam bir kahvaltı sofrası için tarifler vereceğim. Yumurtamız ve hafif bir tatlımız olacak. Aynı zamanda kendi ekmeğimiz ve peynirimizi yapacağımızı söylesem ve 10 dakikada olacağını söylesem ne dersiniz?
İncecik, sütlü bir ekmeğin üzerinde lorlu cevizli naneli acayip lezzetli peynirimiz var. İkinci bir ekmeğin üzerinde de tahin, bal ve kakaodan acayip lezzetli, ekmeğe sürmelik bir karışım var ve de fırında puf diye kabarmış olan, buzdolabında olan malzemelerle olan nefis bir yumurtalı kekimiz var.
Yumurta Kekleri
4 adet yumurta
1 çorba kaşığı un
3 çorba kaşığı süt
1 çorba kaşığı yoğurt
1 çorba kaşığı zeytinyağı
2 dilim pastırma
Çeyrek kangal sucuk
1 adet köy biberi
1 kapya biber
5-6 tane çeri domates
2 dal taze soğan
1 dilim beyaz peynir
3 dilim dil peyniri
3-4 tane siyah zeytin
1 çay kaşığı kabartma tozu
5-6 dal frenk maydanoz
1 çay kaşığı karabiber
1 tatlı kaşığı tuz
1 tatlı kaşığı pul biber
Kek kalıbı için;
Un
Tereyağı
2 dilim pastırmayı, çeyrek kalıp sucuğu, 1 adet köy biberini, 1 adet kapya biberi, 5-6 tane çeri domatesi, 5-6 adet siyah zeytini, 1 dilim beyaz peyniri ve 3 dilim dil peynirini küp küp doğrayın. 2 dal taze soğanı ve 5-6 dal frenk maydanozu ince kıyın. 4 yumurta, 1 çorba kaşığı un, 1 çay kaşığı kabartma tozu, 3 çorba kaşığı süt, 1 çorba kaşığı yoğurt, 1 çorba kaşığı zeytinyağı, 1 çay kaşığı karabiber, 1 tatlı kaşığı tuz ve 1 tatlı kaşığı pul biberi iyice çırpıp doğradığınız malzemelerle geniş bir sürahi de karıştırın. Tereyağlayıp unladığınız küçük kek kalıplarına karışımı dökün. Dökerken her kalıba bütün malzemelerden koymaya özen gösterin. 220 derecelik altlı üstlü turbo çalışan fırında 7 dakika pişirip afiyetle yiyebilirsiniz.
Kolay ekmekler
10 Dakikada Basit Ekmek
6 çorba kaşığı tam buğday unu (120 gr)
2/3 su bardağı süt
1/2 çay kaşığı tuz
1/3 çay kaşığı şeker
3 çorba kaşığı zeytinyağı
120 gr, yaklaşık 6 çorba kaşığı tam buğday unu, 2/3 su bardağı süt, yarım çay kaşığı tuz, 1/3 çay kaşığı şekeri karıştırıp çırpın. Yarısını 2 çorba kaşığı zeytinyağı döktüğünüz seramik bir tavaya dökün. Altını kısıp üzerine bir kapak kapatın. Altı renk aldıktan sonra çevirip diğer tarafını da pişirin. En son altını ve üstünü kapağı açık olarak da pişirin. Böylece çıtırdayacaklar. İlk ekmek piştikten sonra tavaya 1 çorba kaşığı daha zeytinyağı ekleyip karışımın kalanını aynı şekilde pişirip kahvaltıda keyifle yiyebilirsiniz.
Tahinli Ballı Kakaolu Ekmek
2 çorba kaşığı bal
2 çorba kaşığı tahin
1 çorba kaşığı kakao
2 çorba kaşığı balı, 2 çorba kaşığı tahini ve 1 silme çorba kaşığı kakaoyu karıştırıp çırpın. Hazırladığınız ekmeklerden birinin üzerine sürüp dilimleyerek servis edin.
Çökelekli Ekmek
1/2 lt süt
1 tatlı kaşığı çörek otu
1/2 limonun suyu
2-3 tane ceviz
2 adet gün kurusu
2 dal nane
1 çay kaşığı tuz
Yarım litre sütü bir tencerede kaynatın. Köpük köpük kaynayınca üzerine yarım limonun suyunu sıkıp sakin ve yavaşça karıştırın. Ara ara karıştırın ki iri parçalı bir peyniriniz olsun. Süt kesilip parçalar ayrıldıktan sonra su berrak ve sarımsı yeşilimsi bir renge sahip olacaktır. O noktada peynirinizi süzebilirsiniz. Eğer tuz ilave etmek isterseniz süzdükten sonra henüz sıcakken 1 çay kaşığı kadar tuz ilave edip karıştırın. Süzdüğünüz peynir altı suyunu sakın atmayın. Dilerseniz çok lezzetli çorbalar yapabilirsiniz. O da olmazsa çiçeklerinize bu suyu verin çok daha besleyici olacaktır.
Süzdüğünüz çökeleği pişirdiğiniz diğer ekmeğin üzerine yayın. 2-3 adet cevizi de serpin. Onun da üzerine küp küp doğradığınız 2 adet gün kurusu ve nane yapraklarını yerleştirip mükellef kahvaltılığınızı afiyetle yiyebilirsiniz.
