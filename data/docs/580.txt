İnternetten 20 milyar liralık alışveriş yaptık
Elektronik Ticaret İşletmecileri Derneği Başkanı Orhun, Türkiye'de e-ticaret firmalarının sadece bireysel tüketicilere yönelik satışlarının 20 milyar liraya yaklaştığını belirtti.
Elektronik Ticaret İşletmecileri Derneği (ETİD) Yönetim Kurulu Başkanı Hakan Orhun, Türkiye'de e-ticaret firmalarının sadece bireysel tüketicilere yönelik satışlarının 20 milyar liraya yaklaştığını belirterek, "E-ticareti kullananların sayısı 12 milyonu aştı. Buna karşın ülkemizde e-ticaretin toplam perakende içindeki oranı henüz gelişmiş ülkeler seviyesinde değil" dedi.
ETİD Yönetim Kurulu Başkanı Orhun, teknolojideki gelişmelerin yardımıyla son yıllarda Türkiye'de ve dünyada internet üzerinden mal ve hizmet alım-satımının arttığını ifade etti. Türkiye'de e-ticaretin toplam perakende içindeki oranının henüz gelişmiş ülkeler seviyesinde olmadığına işaret eden Orhun, "Türkiye'de bireysel tüketicilerin elektronik ticaret hacmi 20 milyar lira seviyesine yaklaştı. E-ticareti kullananların sayısı 12 milyonu aşmış durumda. Bu çok önemli bir hacim olmasına rağmen ülkemizde e-ticaretin toplam perakende içindeki oranı henüz gelişmiş ülkeler seviyesinde değil. Halihazırda toplam perakendenin yüzde 2'sinin altında bir hacime sahibiz" ifadelerini kullandı.
GLOBAL E-TİCARET 2018'DE 2 TRİLYON DOLARI AŞACAK 
Araştırma şirketi e-Marketer’in dünya çapında yaptığı araştırma ve tahminlerine dayanarak yayınladığı rapora göre, e-ticaret hacminin dünya çapında 2015'te yüzde 16 artarak 1 trilyon 700 milyar dolara ulaşacak. 2016'da e-ticaret hacminin 2 trilyon dolara yükselmesi bekleniyor. 2018'de ise söz konusu rakam 2 trilyon 500 milyar dolara yükselecek. Dünyanın ikinci büyük ekonomisi Çin'in 2018 yılında global online perakende satışlarının yüzde 40'ını gerçekleştirecek ve ülkede online satışlar 1 trilyon doları aşacak. Geçen yıl dünya çapında 1 trilyon 500 milyar dolarlık e-ticaret yapıldı. Çin ve ABD 2014'te dünya çapında e-ticaretin yüzde 55'ini gerçekleştirdi.
İNTERNETTEN KARTLI ÖDEME 42 MİLYAR LİRA 
Bankalararası kart merkezine göre geçen yıl Türkiye’de internetten yapılan kartlı ödeme miktarı 41,8 milyar lira oldu. Söz konusu rakamın içinde bireysel müşterilerin yaptığı harcamalar ve firmaların harcamaları da bulunuyor. Söz konusu rakam 2013 yılında 34,6 milyar lira olarak gerçekleşmişti. 2010 yılında sadece 12 milyar 88 milyon liralık hacim oluşmuştu. Türkiye’de 14 bini aşkın e-ticaret sitesi ve 7 milyonun üzerinde kayıtlı müşterinin olduğu tahmin ediliyor.
İNTERNET KULLANICISI 2017'DE 50 MİLYON OLACAK 
E-Marketer’ın araştırmasına göre 2015’de dünya çapında internet kullanıcı sayısı yüzde 6,2 artarak 3 milyarı aşacak. Türkiye’deki internet kullanıcı sayısı da 44,7 milyon ulaşacak. İnternet kullanıcı sayısının 2017’de 50 milyonu aşması bekleniyor.
