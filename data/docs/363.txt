İspanya La Liga'da grev tehlikesi
İspanya Futbolcular Derneği (AFE), futbolcuların maliyeye olan borçlarında yeterli düzenlemeler yapılmadığı gerekçesiyle greve gitmeye hazırlanıyor.
AFE Başkanı Luis Rubiales, ülke futbolunda canlı yayın haklarında havuz sistemine geçilmesini öngören kararnamenin geçen hafta kabul edilmesine rağmen İspanyol futbolcuların maliyeye borçlarının yapılandırılmasında aksaklıklar yaşandığını ve konu hakkında yarın basın toplantısı düzenleyeceğini açıkladı.Ülke basınında yer alan haberlere göre, AFE'nin durumu protesto etmek amacıyla 17 Mayıs'ta grev çağrısında bulunabileceği vurgulanıyor. Böyle bir durum yaşanması halinde, La Liga'nın 37. haftasında oynanacak Atletico Madrid-Barcelona ve Espanyol-Real Madrid gibi şampiyonluk yarışını etkileyecek karşılaşmaların ertelenme riskinin orta çıkacağı iddia ediliyor.AFE'ye üye futbolcuların yarısından çoğunun maliyeyle problem yaşadığı ve kulüplerle menajerler arasında yapılan ödemelerin vergilendirilmesinde yeni yasada yapılacak bir değişiklikle sorunun çözülebileceği belirtiliyor. Ayrıca, futbolcuların imaj haklarının vergilendirilmesinde de değişiklik yapılması isteniyor.Ülke basınına konuşan Iker Casillas, Xavi Hernandez ve Lionel Messi, AFE'nin yarınki basın toplantısında alacağı karara destek vereceğini açıkladı.Messi, Xavi, Casillas, Gerard Pique, David Villa ve Xabi Alonso gibi yıldız futbolcular, imaj haklarının vergilendirilmesi konusunda son yıllarda maliye ile benzer sorunlar yaşamıştı. 
