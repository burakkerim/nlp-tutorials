Bale'in isabetli pas oranı Casillas'tan az
Juventus - Real Madrid maçı sonrası en çok eleştirilen oyuncu Gareth Bale'di. Halen "dünyanın en pahalı oyuncusu" unvanını taşıyan Bale, sezonun en kritik maçlarından birinde, kalecisi Iker Casillas'tan daha az isabetli pasla oynayınca, hedef tahtasına oturtuldu.
İlişkili Haberler
Juventus-Real Madrid maçının golleri
Juventus evinden güldü
Futbol tarihinin en pahalı oyuncusu Gareth Bale, Real Madrid'de parlak geçen ilk sezonun ardından, bu sezon beklentileri karşılamakta zorlanıyor. Sakatlığı nedeniyle bir süredir takımından uzak kalan Bale, Juventus maçında yeniden formasına kavuştu. Ancak Galli oyuncu sergilediği performans ile ağır eleştirilerle karşı karşıya kaldı.
Son derece silik bir oyun ortaya koyan Bale, kalecisi Iker Casillas'tan bile daha az isabetli pas yaptı. Casillas'ın 21 isabetli pasına karşılık, sadece 18 isabetli pasla oynayan Bale, maç boyunca topla en az buluşan Real Madridli oyuncuydu. Galli yıldız, sahada kaldığı 86 dakikayı kaleyi isabetli şut çekemeden; gol şansı yaratamadan ve ikili mücadele kazanamadan tamamladı.
Eski Manchester Unitedlı oyuncu Roy Keane de, "10 kişi ile maç kazanamazsınız. Çünkü Bale kesinlikle hiçbir şey vermiyor" sözleriyle yıldız oyuncuyu eleştirdi.
Bale, İspanyol basının eleştirilerinden de nasibini aldı. Teknik direktör Carlo Ancelotti ise oyuncusuna destek verdi. Bale'in henüz sakatlıktan çıktığını hatırlatan Ancelotti; "Kendisi çok yorgun ve fiziksel olarak bu maçı kaldıramadı. O bizim en tehlikeli ve önemli oyuncularımızdan biri. Kendisine güveniyoruz" dedi.
