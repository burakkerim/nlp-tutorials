İhracatın ithalatı karşılama oranında tarihi hedef
Ekonomi Bakanı Nihat Zeybekci, "Yıl sonunda, ihracatın ithalatı karşılama oranı bakımından tarihi bir noktaya ulaşacağız" dedi.
Ekonomi Bakanı Nihat Zeybekci, bu yılın ocak-nisan döneminde toplam ihracatın bir önceki yılın aynı dönemine göre yüzde 5,4 azaldığını belirterek, bu dönemde ithalatın yüzde 9,9 gerilediğini söyledi.Ülkenin tarihi bir noktaya geldiğine dikkati çeken Zeybekci, "Yıl sonunda, ihracatın ithalatı karşılama oranı bakımından tarihi bir noktaya ulaşacağız. Yüzde 80'leri telaffuz edebileceğimiz bir noktaya geleceğiz. Bunun için de 50 milyar doların üzerindeki hizmet gelirimiz yok. Bunu da sayarsak Türkiye bu konuda dünyaya örnek gösterilebilecek dış ticaret dengesine yaklaşmış olacak" ifadelerini kullandı.Ocak ayında kamuoyu ile sadece dolar/avro paritesinden kaynaklanan bir sonucu paylaştığını anımsatan Zeybekci, "2015 yılında dolar/avro paritesi 1,14 olursa ve biz 2014 ihracatının aynısını yaparsak, ihracatımız 10 milyar dolar aşağıya düşüyor. İkinci olarak bu yılda petrol fiyatları ortalama 60 dolar olursa, ham madde fiyatlarındaki düşüşten kaynaklanan 9 milyar dolar civarında düşürücü etkisi olmuş olacak. Bu durum ithalatı da etkileyecek, 38-42 milyar dolar aralığında ithalatı aşağıya çekici etkisi olacak demiştik. Bunları yılın başında öngörmüştük" değerlendirmesinde bulundu. Zeybekci, nisan ayında dünyanın en önemli ihracatçılarının da düşüş yaşadığına işaret ederek, "İhracatta diğer ülkeler Türkiye'den daha hızlı aşağı gittiği için bu dönemde Türkiye'nin dünya ticaretinden almış olduğu pay yüzde 0,8'lerden yüzde 0,94'e geldi ve yüzde 1'e yaklaşıyor. Türkiye, dünyada çok farklı bir yere geliyor. Türkiye'nin AB'nin toplam ithalatından almış olduğu pay da 1,30'lar seviyesine geldi" diye konuştu.Türkiye'nin ihracatında yaşanan düşüşün, kendi öngördüklerinin tam yarısı olduğunu kaydeden Zeybekci, kalan yarıyı tolere edebildiklerini söyledi. Zeybekci, bu dönemde hedef pazarlarda olumsuzluklar yaşandığına da dikkati çekti.Zeybekci, petrol fiyatlarından pozitif etkilenen ülkelere gelecek süreçte daha fazla yükleneceklerini ifade ederek, bu noktada Afrika ve Amerika kıtalarının büyük önem taşıdığını dile getirdi. Zeybekci, bunların yapılabilmesi durumunda bu yılın sonunda dış ticaret açısından dünyada ilk 3'e girilebileceğini söyledi.Bakan Zeybekci, Türkiye'nin Avrasya Birliği ile de çok farklı bir iletişim içine girdiğini belirterek, "Şu anda Rusya ile serbest ticaret anlaşması görüşmelerine başladık. Hedefimiz 2015 yılı içinde Rusya ile Türkiye arasında ticaretin önündeki tüm engelleri kaldırmak" dedi.
