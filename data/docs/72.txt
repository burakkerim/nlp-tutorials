Ermenistan Dışişleri Bakanı Nalbandyan: "Türkiye'den toprak talebinde bulunmadık"
Ermenistan Dışişleri Bakanı Eduard Nalbandyan, Ermenistan'ın Türkiye'den toprak talebinin olmadığını iddia ederek, Türkiye ile ilişkilerin normalleşmesi konusunda herhangi bir ön koşullarının olmadığını söyledi.
Nalbandyan, Washington ziyareti kapsamında Ulusal Basın Kulübü'nde gazetecilerin sorularını yanıtladı. Ermenistan Cumhurbaşkanı Serj Sarkisyan ve beraberindeki heyetin, 7-9 Mayıs'ta 1915 olayları ile ilgili Ermeni diyasporası tarafından düzenlenen bir dizi anma etkinliğine katılmak üzere Washington’da bulunduğunu kaydeden Nalbandyan, Washington'un Türkiye-Ermenistan ilişkilerinin normalleşmesinden yana olduğunun hatırlatılması üzerine, "ABD'nin, Türkiye Ermenistan ilişkilerinin ön koşulsuz olarak normalleşmesi konusundaki duruşunu paylaşıyoruz" dedi.Nalbandyan, Ermenistan'ın Türkiye ile ilişkilerin normalleşmesi için hiçbir zaman 1915 olaylarına ilişkin iddialarını ön koşul olarak öne sürmediğini ve Türkiye ile ilişkilerin normalleşmesi konusunda herhangi bir ön koşullarının bulunmadığını savundu. Ermenistan Cumhurbaşkanı Sarkisyan'ın birkaç yıl önce Türkiye ile ilişkilerin normalleşmesi ile ilgili attığı adımların çok zor ama yerinde olduğunu ifade eden Nalbandyan, "Türkiye ile 2009 yılında dönemin Dışişleri Bakanı Ali Babacan'ın başkanlık ettiği heyetle Erivan'da çok başarılı görüşmeler yaptık ve sınırların açılması ile iki ülke arasında ekonomik ilişkilerin normalleşmesini sağlayacak iki protokol imzaladık. Türkiye protokolleri askıya aldı, şimdi yine başladığımız noktadayız" diye konuştu.Bir gazetecinin "Ermenilerin Türkiye'den toprak talep etmesi" ile ilgili sorduğu soruya Nalbandyan, bu iddianın Türkiye'de ortaya atıldığını öne sürerek, "Ermenistan Cumhuriyeti hiçbir zaman Türkiye'den toprak talebinde bulunmadı" yanıtını verdi.ABD ile Rusya arasındaki iplerin gergin olduğu bir zamanda Sarkisyan’ın Washington ziyareti sonrası Moskova'ya geçiyor olmasının ABD yönetimince nasıl karşılandığının sorulması üzerine Nalbandyan, şöyle devam etti: "Bizim Rusya ile mükemmel stratejik ilişkilerimiz var, aynı zamanda ABD ile de aramızda çok güçlü bir işbirliği söz konusu. Bu durumda Cumbhurbaşkanımızın önce Washington'da, sonra da Moskova'da olmasında veya önce Moskova'da, sonra da Washington'da olmasında bir beis yoktur." ABD İLE TİCARET VE YATIRIM ANLAŞMASI ABD ziyareti kapsamında bugün Ticaret ve Yatırım Çerçeve Anlaşması imzalayacaklarını duyuran Nalbandyan, bunun iki ülke açısından ticaret ve yatırım fırsatlarının temelini oluşturacağını kaydetti. Bu anlaşmanın ülke ekonomisi için büyük önem arz ettiğini ifade eden Nalbandyan, "Bu amaçla bugün ayrıca söz konusu fırsatları değerlendirmek ve bu anlaşma üzerine yoğunlaşmak üzere Ermeni Amerikan Özel Konseyi kuruyoruz. Bu konsey en az yılda bir kez olmak üzere Erivan ve Washington'da toplanacak" dedi.Nalbandyan, aynı zamanda gelecek günlerde ABD'nin büyük enerji şirketlerinden biri olan Global Contractors ile çeşitli enerji anlaşması imzalayacağını bildirdi.
