İPhone satışları patlayınca Apple'ın karı beklentiyi aştı
Apple, ikinci çeyrekte piyasanın beklentisini aştı ve 13,6 milyar dolar net kar elde etti. Bunda, geçen yılın aynı dönemine göre yüzde 40 daha fazla satılan iPhone'un etkisi büyük.
WASHINGTON - Teknoloji şirketi Apple'ın, ikinci çeyrek net karının geçen yılın aynı dönemine göre yüzde 33 artarak, 13,6 milyar dolara çıktığı bildirildi.Apple, 2015 mali yılının ikinci çeyreğine ait finansal sonuçlarını açıkladı. Buna göre, şirket ocak-mart dönemini kapsayan ikinci çeyrekte 58 milyar dolar gelir ve 13,6 milyar dolar net kar elde etti. Apple'ın ikinci çeyrek geliri, geçen yılın aynı dönemine göre yüzde 27, net karı da yüzde 33 arttı. Apple, 2014'ün ikinci çeyreğinde 45,6 milyar dolar gelir ve hisse başına 1,66 dolarla 10,2 milyar dolar net kar açıklamıştı. Şirketin söz konusu dönemdeki gelirine ilişkin piyasa beklentisi 56,1 milyar dolar düzeyindeydi. Ayrıca, Apple'ın 2,33 dolar olarak açıklanan hisse başına net karı da 2,16 dolarlık piyasa beklentisini geride bıraktı.61 MİLYONDAN FAZLA İPHONE SATTIApple'ın, Wall Street beklentilerini aşan bilançosunda iPhone satışları önemli rol oynadı. Şirketten yapılan açıklamada, 1 Ocak-28 Mart'ta satılan iPhone sayısının, 61 milyon 170 binle geçen yılın aynı dönemine göre yüzde 40 arttığı kaydedildi.Apple, mali yılın ilk çeyreğinde ise 74 milyon 500 bin adet iPhone satışıyla tüm zamanların rekorunu kırmıştı. Öte yandan, şirketin iPad satışları 12 milyon 600 bine gerileyerek, yaklaşık 14 milyon seviyesindeki beklentinin altında kaldı. Apple bir önceki çeyrekte ise 16 milyon 400 bin adet iPad satmıştı.Apple'ın Üst Yöneticisi Tim Cook, yaptığı açıklamada, iPhone'un devam eden başarısından duyduğu memnuniyete işaret ederek, "iPhone'a geçiş yapan insan sayısındaki artışın hiç olmadığı kadar yüksek olduğunu görüyoruz" ifadesini kullandı. Bu arada, Apple'ın gün içinde yaklaşık yüzde 2 değer kazanan hisseleri, borsa kapanış saatinden sonra açıklanan finansal sonuçların ardından yüzde 1,3 daha yükselerek 134,39 dolara çıktı.
