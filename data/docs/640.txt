Mersin Deniz Park'ın yıkımına başlandı
Mersin'de 5 yıl önce yapılan ve açılışı 2013'te CHP Genel Başkanı Kılıçdaroğlu tarafından gerçekleştirilen Deniz Park'ın, Kıyı Kanunu'na aykırı olduğu gerekçesiyle yıkımına başlandı.
Mersin Büyükşehir Belediyesi'nin eski yönetimi tarafından, merkez Akdeniz ilçesinin sahil şeridindeki 45 dönüm arazi üzerine 5 yıl önce inşa ettirilen ve 35 milyon liraya mal olan Mersin Deniz Park, Kıyı Kanunu'na aykırı olduğu gerekçesiyle yıkılıyor. 
Açılışı, 2013 yılında CHP Genel Başkanı Kılıçdaroğlu tarafından gerçekleştirilen parka sabah saatlerinde gelen belediye görevlileri, yıkıma başladı. 
Mersin Büyükşehir Belediye Başkanı Burhanettin Kocamaz, Deniz Park'ın dolgu alanı üzerine kurulu olduğunu belirterek, proje aşamasında sivil toplum kuruluşlarının çalışmaya karşı çıktığını ve konunun yargıya taşındığını söyledi. 
Kararın, Danıştay 6’ncı Dairesi'nce verildiğini anlatan Kocamaz, "Danıştay, yerel mahkemenin kararını onaylayarak yürütmeyi durdurma kararı veriyor. Ancak sonraki süreçte Büyükşehir Belediyesi, kentte gerçekleştirilen Akdeniz Oyunları'nda bu parkın kullanılacağını iletince, yürütmenin durdurulması kararı kaldırılıyor ama süreç devam ediyor. Akdeniz Oyunları'nda kullanılmadığı anlaşılınca Danıştay, dolgu alanı üzerinde olan projeyi kökten iptal etti" dedi.
Yıkımın yasal zorunluluk sebebiyle gerçekleştirildiğini ve tesisin tamamen taşınmasının mümkün olmadığını vurgulayan Kocamaz, şöyle devam etti:
"Biz sadece mahkeme kararını uyguluyoruz, görevimizi yapmak zorunda kaldık. Bundan sonraki süreçte mahkeme yine devam edecek. Çünkü kamu zararı var burada. O tesisin taşınma şansı yok, keşke olsa da zarar edilmese. Biz bir proje hazırladık. 3. Çevreyolu ile Müftü Deresi'nin birleştiği bölgede bir su parkı yapacağız. İhalesine çıkıyoruz, bu yaz bitmese de gelecek yazlarda burayı vatandaşlarımızın kullanmasını istiyoruz. Deniz Park'tan kullanılabilir malzemeleri de buraya taşıyarak zararın asgariye indirilmesi için mücadele edeceğiz. Yeni yer, su parkından ziyade bir spor tesisi, özetle bir sosyal tesis olacak. Kuzey kısmına da lunapark yapmayı düşünüyoruz. Ek olarak, kruvaziyerleri kentimize getirebilirsek, bunun için de uğraşıyoruz. Oraya bir kruvaziyer limanı yapmayı düşünüyoruz."
Büyükşehir Belediyesine ait iş makineleri Deniz Park'taki yıkımın ilk gününde metal figürler ile heykelleri söktü. Yıkım sırasında, polis ve zabıta ekipleri de park çevresinde güvenlik önlemi aldı.
