Erdoğan'dan KKTC'nin yeni Cumhurbaşkanı Mustafa Akıncı'ya tebrik
Cumhurbaşkanı Erdoğan, karşılıklı yapılan "anavatan-yavruatan" açıklamalarından sonra KKTC'nin yeni Cumhurbaşkanı Mustafa Akıncı'yı telefonla arayarak tebrik etti.
İlişkili Haberler
KKTC Cumhurbaşkanı'na sert tepki
Akıncı'dan Erdoğan'a jet yanıt
Cumhurbaşkanı Erdoğan,  KKTC Cumhurbaşkanı seçilen Mustafa Akıncı'yı telefonla arayarak tebrik etti.
Erdoğan,  "Türkiye yavru vatan Kıbrıs için büyük bedel ödemiş, şehitler vermiştir. Ana yavrusunu bırakmak istemez, bu düşüncelerle bakıyoruz" dedi. 
Akıncı da Erdoğan'a yanıt olarak "Çocuklar da analarını çok sever ama bu çocuk da ayaklarının üstünde durmak istiyor, bizim yaklaşımımız budur" ifadesini kullandı. Akıncı'ya Türk Dışişleri gelenekleri uyarınca ilk yurtdışı ziyaretlerin KKTC ve Azerbaycan'a yapıldığını hatırlatan Erdoğan, bu konuda özel bir davete gerek olmadığını ve kendisini Ankara'da görmek istediğini iletti.
Akıncı da mazbatasını bugün alacağını perşembe günü yemin ederek görev devir tesliminin gerçekleşeceğini belirterek ilk yurtdışı ziyaretini Ankara'ya yapacağını iletti.
DAVUTOĞLU DA ARADI
Başbakan Ahmet Davutoğlu da Kuzey Kıbrıs Türk Cumhuriyeti'nin yeni Cumhurbaşkanı Mustafa Akıncı'yı arayarak tebrik etti.
Davutoğlu, telefon görüşmesinde, adadaki iki halkın eşitliklerini ve kurucu iradelerini temel alan adil ve kalıcı çözümün önemine vurgu yaptı.
'Çözüme kavuşmak için Türkiye garantör ülke olarak yapıcı katkısını sürdürecek' dedi.
Cumhurbaşkanı Erdoğan, Kuveyt'e hareketi öncesinde yaptığı açıklamada, Türkiye ile Kıbrıs arasındaki anavatan-yavruvatan ilişkisinin değişmesini isteyen Mustafa Akıncı'yı eleştirmiş ve "Ağzından çıkanı kulağı duyması lazım" demişti.
Akıncı da Erdoğan'a karşılık, "Kıbrıs Türk halkı anavatan sevgisini kalbinde tutmaya devam edecektir ancak yavruluktan kurtulup emeklemenin zamanı gelmiştir" ifadelerini kullanmıştı.
