İngiltere'deki seçimden ilk sonuçlar
İngiltere'de yapılan genel seçime ilişkin sonuçlar gelmeye devam ediyor. Yapılan açıklamaya göre, 650 bölgenin yarısında sonuçlar belli oldu.
İlişkili Haberler
İngiliz basını seçimin kazananını açıkladı
Oyları sayılan 325 bölgede İşçi Partisi 135, Muhafazakar Parti 114, İskoç Ulusal Partisi (SNP) 50, Liberal Demokrat Parti 6, Birleşik Krallık Bağımsızlık Partisi (UKIP) 1 ve diğer partiler 19 milletvekili çıkardı. 
İskoç İşçi Partisi lideri Jim Murphy, SNP adayı Kirsten Oswald'a koltuğunu kaptırırken, Liberal Demokrat Parti'nin üst düzey isimleri genel seçimde yenilgiye uğradı. Koalisyon hükümetinde Enerji ve İklim Değişikliği Bakanı olan Liberal Demokrat Partili Ed Davey aday olduğu Surbiton bölgesinde milletvekilliği koltuğunu Muhafazakar Parti adayı James Berry'e kaptırdı. 1997 yılından beri milletvekili olay Davey, 2012 yılından bu yana da Enerji Bakanlığı görevini yürütüyordu. 
Liberal Demokrat Parti'nin bir dönem genel başkan yardımcılığını yapan ve 32 yıldır milletvekili olan Simon Hughes da aday olduğu Bermondsey-Old Southwark bölgesinde İşçi Partisi adayına yenildi. Liberal Demokrat Partili İş, Yenilik ve Yetenekler Bakanı Vince Cable de aday olduğu Twickenham bölgesinden seçilemedi ve bu bölgede 2 bin oy farkla Muhafazakar Parti adayı parlamentoya girdi. 1997 yılından beri milletvekili olan Cable, partisinin genel başkan yardımcılığını da yapmıştı. 
LİBERAL DEMOKRAT PARTİ KAN KAYBEDEBİLİR
Beş yıl boyunca koalisyon hükümetinin küçük ortaklığını yapan Liberal Demokrat Parti'nin genel seçimde 57 koltuğunun büyük bir bölümünü kaybetmesi bekleniyor. Liberal Demokrat Parti'nin lideri Nick Clegg ise bölgesi Sheffield'dan aldığı 22 bin 215 oyla yeniden parlamentoya girdi. Sandık çıkış anketine göre Liberal Demokratların parlamentoda 10 milletvekiliyle temsil edilmesi öngörülüyor.
Türk kökeniyle bilinen Muhafazakar Parti Uxbridge bölgesi milletvekili adayı ve Londra Belediye Başkanı Boris Johnson ise parlamentoya girdi. 22 bin 511 oy alan Johnson'la ilgili Başbakan David Cameron, "Yıldızlarımı sahada görmek isterim" demişti. Boris Johnson, 2001-2008 yıllarında da milletvekilliği yapmıştı. 
Bu arada Filistin'e verdiği destekle bilinen Respect Partisi Batı Bradford milletvekili adayı George Galloway, bölgesinde oyların yeniden sayılmasını istedi. İngiliz basını Galloway'in bölgesinde koltuğunu İşçi Partisi adayına kaptırmasının beklendiğini bildirirken, sandık çıkış anketini seçim yasakları sona ermeden sosyal paylaşım sitesi Twitter'dan paylaştığı için Galloway hakkında polise şikayette bulunuldu. Galloway, milletvekili seçilemezse gelecek yıl Londra'da yapılacak belediye başkanlığı seçimi için aday olacağını açıklamıştı. 
SANDIK ÇIKIŞ ANKETLERİNİN SONUCU AÇIKLANDI
İngiltere, İskoçya, Galler ve Kuzey İrlanda'da yaklaşık 42 milyon seçmen dün sandık başına gitti. Oy verme işleminin sona ermesinin hemen ardından açıklanan sandık çıkış anketinden, Muhafazakar Parti'nin 316 milletvekili ile en fazla oyu alacağı, İşçi Partisi'nin ise 239 sandalye kazanacağı sonucu çıktı. 
Seçim sonucu sandık çıkışı anketi doğrultusunda olursa Muhafazakar Parti'nin ya azınlık hükümeti kurması ya da koalisyon hükümeti kurmak için diğer siyasi partilerle pazarlığa oturması bekleniyor. Ülkede bir siyasi partinin tek başına iktidar olması için 650 sandalyeli parlamentonun en az 326'sını kazanması gerekiyor. Kesin seçim sonucunun büyük şehirlerdeki oy sayımının da tamamlanmasıyla bugün öğleden sonra belli olması bekleniyor. 
