Sabancı, Bilkent ve Koç ilk 100'e girdi
Sabancı, Bilkent ve Koç üniversiteleri, kuruluş tarihi 50 yıldan fazla olmayan dünyanın ilk 100 üniversitesi sıralamasında yer aldı.
İngiltere'de yüksek öğrenimle ilgili yayınlanan "​Times Higher Education (THE)" isimli haftalık derginin, kuruluşu 50 yıldan eski olmayan dünyanın 100 üniversitesi sıralamasında, Türkiye'den 3 üniversite yer aldı. 
Derginin bu yıl dördüncü kez yayınladığı "THE 100 Under 50" isimli listede, kuruluşu 50 yılı aşmayan dünya genelindeki üniversiteler bulunuyor.
THE'nin sıralamasına göre, İsviçre'deki "Ecole Polytechnique Federale de Lausanne (EPFL)" üniversitesi ilk defa liste başını çekerken, Güney Kore'deki "Pohang Bilim ve Teknoloji Üniversitesi (Postech)" ikinci sıraya yerleşti. Yine Güney Kore'deki "Kore İleri Bilim ve Tekonoloji Enstitüsü (KAIST)" üçüncü, Hong Kong'daki "Hong Kong Bilim ve Teknoloji Üniversitesi" dördüncü ve Singapur'daki "Nanyang Teknoloji Üniversitesi" ise beşinci sırada yer buldu.
Yaşı 50 yılın altındaki dünyanın 100 üniversite sıralamasında Türkiye'den Sabancı Üniversitesi 13'üncü, Bilkent Üniversitesi 28'inci ve Koç Üniversitesi 51'inci sırada yer aldı.
Times Higher Education Dergisi Editörü Phil Baty, Türkiye'nin listedeki yerine ilişkin yaptığı açıklamada, "Türkiye'nin bu ileriye dönük listedeki yerini geliştirmesi çok güzel bir haber. Sabancı, Bilkent ve Koç üniversiteleri sadece genç değil aynı zamanda özeller. Bu nedenle bu üniversiteler, bu oyunda daha çevik ve hevesli şekilde ön sıralarda kalabilmek için özgürlük ve esneklikten faydalanabiliyorlar" ifadelerini kullandı.
