'Altınlarınızdaki büyüyü bozacağım' diyerek dolandırdı
Büyü bozma bahanesiyle İstanbul ve Ankara'daki bazı evlere dolandırıcılık amacıyla giren bir kadın gözaltına alındı.
İstanbul ve Ankara'da 18 evden, "büyü bozma" bahanesiyle el çabukluğu ile altın çaldığı iddia edilen kadın şüpheli, gözaltına alındı.
Ankara Emniyet Müdürlüğü Asayiş Şubesi Dolandırıcılık ve Yankesicilik Büro Amirliği ekipleri, bazı vatandaşların evlerine gelen bir kadının "altınlarınızdaki büyüyü bozmak için okuyacağım" diyerek dolandırıcılık yaptığı ihbarları üzerine çalışma başlattı.  Ekipler, çalışmalar sonucunda olayla ilgili olduğu belirlenen zanlı Aslı K'yı, Altındağ Karapürçek Mahallesi'nde gözaltına aldı.  Polisin soruşturmasında, şüphelinin, su içme bahanesiyle girdiği evlerde büyü olduğunu iddia ederek, ev sahiplerinden altınlar ile 21 pirinç tanesi istediği, odada yalnız kaldığında altınları çantasına koyduğu belirlendi. Şüphelinin, beraberindeki bir bez parçasının içerisine koyduğu değersiz eşyaları ise "Altınların bunun içerisinde. Ben okudum, Allah'ın izniyle büyünün bozulması için bu bezin yatsı namazından önce açılmaması gerekiyor" diyerek ev sahibine verdiği ve evden ayrıldığı tespit edildi.  Bu yöntemle, İstanbul'da 7, Ankara'da ise 11 evden altın çaldığı öne sürülen zanlı, emniyetteki işlemlerinin ardından adliyeye sevk edildi.
