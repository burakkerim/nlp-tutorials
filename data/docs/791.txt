Sağlıklı bir bahar diyeti için 7 öneri
Kış aylarında fazla kiloları kat kat kıyafetlerle gölgelemek az da olsa mümkün oluyor ancak ısınan havalarla birlikte fazlalıkları saklamak o kadar da kolay olmuyor.
Baharın gelişiyle birlikte birçok kişi, kışın kıyafetlerle sakladığı fazla kilolarından kurtulmak istiyor. Kısa sürede kilo kaybetmek isteyenlerin popüler diyetlere yöneldiğini belirten ancak bu dönemde kilo vermek için acele edilmemesi gerektiğini vurgulayan Beslenme ve Diyet Uzmanı Oya Yüksek, yaz yaklaşırken yapılan diyetlerde dikkat edilmesi gerekenleri şu şekilde özetliyor: 1- KİLO KAYBINIZ AYDA 3-4 KİLOYU GEÇMESİN Bu günlerde başlayan bahar diyetleri genelde Haziran ayına kadar devam ediyor. Yaza hazırlanmak ve sağlıklı bir şekilde kilo vermek için elbette ki bu süre yeterli değil. 1 ayda sağlıklı bir şekilde verilebilecek miktar yaklaşık 2-3 kilo civarındadır. Eğer fazlalıklarınız 5-6 kiloysa yaza zayıf girebilirsiniz. Ancak vermeniz gereken kilo daha fazlaysa kendinizi bu zaman dilimine sıkıştırmayın. Çünkü hızlı verdirilen kilolar hem kalıcı değil, hem de yüksek kan yağları gibi, safra taşı oluşumları, kan şekeri dengesizliği gibi problemlere yol açabiliyor.
2- KAHVALTISIZ EVDEN ÇIKMAYIN Bahar diyetinde aynı sağlıklı beslenme planı içerisinde olduğu gibi güne mutlaka sağlıklı bir kahvaltıyla başlayın. Kahvaltı yapılmadığında ilerleyen saatlerde açlık artıyor ve gün içinde alınan kalori miktarı yükseliyor. Kahvaltıda peynire mutlaka yer verin. İnek peyniri ya da dil peyniri tercih edebilirsiniz. Ayrıca yumurta,tam buğday ekmeği,mevsime göre yeşillikler,domates ve salatalık da kahvaltıda olması gereken yiyecekler arasında yer alıyor. Tüm bu besinler sayesinde güne yeterli miktarda protein ve posayla başlayabilirsiniz.3- ARA ÖĞÜNLERDE MEYVENİN YANINDA SÜT İÇİN Ara öğünleriniz ihmal etmeyin. Günde 3 ara öğün yapsanız da en önemli olanların ikindi ve gece ara öğünleri olduğunu unutmayın. İkindi ve gece hipoglisemisi denilen bir gerçek var. Özellikle ikindi saatinde abur cubura eğiliminiz artıyor. Çünkü bu saatlerde vücut şekere ihtiyaç duyup alarm veriyor. Bu öğün ne kadar düzgün alınırsa akşam da saldırır tarzda yemek yeme ortadan kalkıyor. Geceden sabaha kadar olan uzun süreçte kan şekeriniz düşebiliyor ve siz bunu fark etmiyorsunuz. Bu nedenle de gece ara öğününüzü sağlıklı yiyeceklerle geçirmelisiniz. Ara öğünlerde meyve tüketebilir, yanına da süt-yoğurt-ayran-peynir gibi bir protein grubunu dahil edebilirsiniz. Protein grubunu eklemeniz tokluk süresini uzatarak şeker dengesine katkı sağlıyor.
4- GÜNDE EN AZ 6 BARDAK SU İÇİN Büyük su bardaklarıyla günde en az 6 bardak su içmelisiniz. Sıcaklığın yükselmesiyle birlikte vücuttaki ödem sorunları da artıyor. Bu sorunun önüne geçebilmek adına yemekleri az tuzlu olarak yiyin, yeterli miktarda su için ve ıspanak, pazı gibi ödem atmaya yardımcı sebzeleri tüketin. 5- BOL LİFLİ YİYECEKLER YİYİNDiyet yaparken birçok kişinin yaşadığı önemli sorunlardan biri kabızlık. Kabızlığın önüne geçebilmenin en önemli kuralı ise bol lifli yiyecekler tüketmek. Patates hariç tüm sebzeler iyi birer lif kaynağı, vitamin ve mineral deposu. Lifli yiyeceklerin ayrıca bağışıklığı kuvvetlendirici ve doygunluk hissini artıcı özellikleri bulunuyor. Esmer ekmek gibi tahıl ürünleri, kuru baklagillerle, meyve ve sebzeler posadan zengin yiyecekler grubunda yer alıyor.6- MEYVELERDEN ÇİLEK, ERİK VE ARMUDU TERCİH EDİN Meyvelerde ise düşük glisemik indeksli olanları tercih etmelisiniz. Yani vücutta şeker dengesini daha iyi sağlayan meyveleri. Açlık ve tokluk şekerleri ne kadar dengeli olursa kilo vermek de o kadar rahat hale geliyor. Armut, kuru erik, kuru kayısı, kivi, çilek ve erik gibi meyveler şeker dengesini sağlayan meyveler arasında yer alıyor. Ancak ne olursa olsun miktarlarını da abartmamak gerekiyor. Günde ortalama 2-3 porsiyon meyve tüketebilirsiniz.
7- GÜNDE 2 ÖĞÜN MUTLAKA SEBZE YİYİN Diyet yaparken yeterli miktarda vitamin ve mineral almak gerekiyor. Sebze de önemli bir vitamin ve mineral kaynağı. Ayrıca metabolizmayı hızlandırıyor ve ödem attırmaya yardımcı oluyor. Önemli bir lif kaynağı olan sebze bu özelliğiyle bağırsakların çalışmasına yardımcı oluyor. Tüm bu nedenleri göz önünde bulundurarak diyet yaparken günde 2 öğün sebzeyi salata veya pişmiş olarak tüketmeniz gerekiyor.
