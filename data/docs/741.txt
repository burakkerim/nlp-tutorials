Selahattin Demirtaş: Erdoğan, tarafsızlık ilkesini çiğnedi
ODTÜ'de öğrencilerle bir araya gelen HDP Eş Genel Başkanı Demirtaş, Cumhurbaşkanı Erdoğan'ın tarafsızlık ilkesini çiğnediğini söyledi.
HDP Eş Genel Başkanı Selahattin Demirtaş, ODTÜ öğrencileriyle yapacağı söyleşi öncesi, programı takip etmesine izin verilmeyen ve kampüs girişinde bekleyen gazetecilere açıklamalarda bulundu. 
Erdoğan'ın toplu açılış törenlerine katılmasıyla, tarafsızlık ilkesini çiğnediğini söyleyen Demirtaş, "Sonuç alıncaya kadar, son seçim gününe kadar ayrıca Anayasa Mahkemesi'ne de arkadaşlarımız konuyu taşımak üzere hazırlık yapıyorlar. Belki yarın Anayasa Mahkemesi'ne de bu konuda bir başvurumuz da olacaktır" dedi. 
Cumhurbaşkanı Erdoğan'ın seçim yasaklarını ihlal ettiği gerekçesiyle HDP'nin YSK'ya yaptığı başvurunun reddedilmesine ilişkin olarak Demirtaş, şunları ifade etti:
"Yüksek Seçim Kurulu'nun adil olmadığının tescil edildiği bir ortamda doğrusu seçim güvenliğini nasıl sağlayacağız veya seçmen güvenliğini nasıl sağlayacağız. Bu ciddi bir tartışma konusudur artık. YSK Sayın Cumhurbaşkanının şuanda seçimlere müdahale etmediğini söyleyemez. Bu halkı aptal yerine koymaktır. Halk aptal değildir, herkes ne olduğunun farkında, bir suç işlendiğinin farkında. Fakat YSK bunu tescillemiyor. Her gün YSK'ya başvurumuz rutin olarak devam edecek. Sonuç alıncaya kadar, son seçim gününe kadar ayrıca Anayasa Mahkemesine de arkadaşlarımız konuyu taşımak üzere hazırlık yapıyorlar. Belki yarın Anayasa Mahkemesi'ne de bu konuda bir başvurumuz da olacaktır."
