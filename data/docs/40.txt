Londra Türk Film Festivali başladı
Kültür ve Turizm Bakanlığı ile Yunus Emre Enstitüsü'nün desteğiyle bu yıl 20'ncisi düzenlenen Londra Türk Film Festivali, Hakan Algül'ün yönettiği "Niyazi Gül Dörtnala" filminin İngiltere prömiyeriyle başladı.
İngiltere'nin başkenti Londra'da spor ve sanat etkinliklerinin yapıldığı O2 Arena'da bulunan Cineworld sinemasındaki gala gecesine, Türkiye'nin Londra Büyükelçisi Abdurrahman Bilgiç, Kuzey Kıbrıs Türk Cumhuriyeti'nin (KKTC) Londra Temsilcisi Oya Tuncalı, Yunus Emre Enstitüsü Londra Müdürü Mehmet Şen, Türkiye'nin Londra Büyükelçiliği Kültür ve Tanıtma Ataşesi Ali Selçuk Can, ödüllü sinema sanatçısı Aytaç Arman, komedi kategorisindeki "Niyazi Gül Dörtnala" filminin yönetmeni Hakan Algül, filmin oyuncularından Ata Demirer, Demet Akbağ, Şebnem Bozoklu, Levent Ülgen ile çok sayıda Türk ve yabancı davetli katıldı.
Festivalin direktörü Vedide Kaymak, yaptığı açıklamada, festivalin 20. yılına gelene kadar çok uzun bir mesafe katedildiğini belirterek, festivali önümüzdeki seneden itibaren genç nesile devretmek istediğini kaydetti.
Komedi kategorisinde yer alan ve yarın vizyona girecek, "Niyazi Gül Dörtnala" filmiyle ilgili konuşan tecrübeli oyuncu Demet Akbağ da film ekibiyle Londra'da bulunmaktan dolayı çoşkulu olduklarını dile getirerek, "Çünkü bu gece, filmimizin İstanbul'daki gösterimin ardından yapılan ilk uluslararası gösterimi olacak. Biz de filmi ikinci kez seyirciyle birlikte burada izleyeceğiz. Umarım herkes beğenir filmi" dedi.
Gecede sanatçı Aytaç Arman'a "Yaşam Boyu Başarı Ödülü" verilirken, Kaan Müjdeci'nin yönetmenliğini yaptığı "Sivas" filmi 5 aday arasından Golden Wings Dijital Dağıtım Ödülü'nün sahibi oldu.
Londra Türk Film Festivali çerçevesinde, 17 Mayıs'a kadar üç farklı sinemada 25'den fazla film, belgesel ve kısa film gösterilecek.
