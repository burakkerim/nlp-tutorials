Şanlıurfa'da eğitime destek
Doğuş Holding'in kurucusu Ayhan Şahenk'in ismini taşıyan meslek lisesinin resmi açılışı Bakanlar'ın katılımıyla gerçekleştirildi.
Ayhan Şahenk Mesleki ve Teknik Anadolu Lisesi’nin resmi açılış töreni gerçekleşti.  
Okulun resmi açılış törenine Cumhurbaşkanı'nın eşi Emine Erdoğan, Milli Eğitim Bakanı Nabi Avcı, Aile Bakanı Ayşenur İslam ile Doğuş Holding Yönetim Kurulu Başkanı Ferit Şahenk katıldı. 
Doğuş Grubu tarafından kurulan ve öğrencilere elektronik, tesisat ve inşaat teknisyenliği eğitimi verilecek okulda, 100’ü kız öğrenci olmak üzere 980 öğrenci öğrenim görecek. Yaklaşık 15 milyon liraya mal olan okuldan mezun olan öğrenciler, elektrik-elektronik, inşaat veya tesisat teknisyeni olacaklar. Okulu bitirdikten sonra yüksekokula sınavsız geçiş yapabilecekler. 
EMİNE ERDOĞAN: BİLGİ SERMAYEDİR
Doğuş Grubu'nun kurucusu Ayhan Şahenk’in adını taşıyan okulda, 24 derslik ve 200 yataktan oluşan erkek öğrenci yurdu mevcut. Okulda spor salonu, iki bilgisayar odası ile iki laboratuvar ve 4 adet atölye bulunuyor. 
Törende konuşan Emine Erdoğan, "Bilgi sermayedir. Bunu kullanacak olan aslolan güç insandır. Ayhan Şahenk Lisesi, işte bunu sağlayacak. Mesleki eğitim çok önemli. Avrupa Birliği hedeflerini tutturmamız da önemli bir gelişme olacak" dedi. 
Milli Eğitim Bakanı Nabi Avcı, eğitime yaptığı katkılardan dolayı Ayhan Şahenk Vakfı'na ve tüm hayırseverlere teşekkür etti. Bu tür çalışmaların devam etmesi gerektiğini aktaran Avcı, öldükten sonra kalıcı eser bırakmak adına okul, cami, hastane gibi hayırların önemine değindi. 
FERİT ŞAHENK: MESLEKİ EĞİTİM BÜYÜK ÖNEM TAŞIYOR
Konuşmasında mesleki eğitimin önemine dikkat çeken Doğuş Grubu Yönetim Kurulu Başkanı Ferit Şahenk şunları ifade etti:
“Doğuş Grubu'nun kurucusu Merhum Ayhan Şahenk Beyefendi'nin 'Yatırımların en büyüğü insana yapılan yatırımdır' sözleri ışığında yapımına başlandı ve 32 bin metrekarelik alanda kuruldu. Türkiyemiz'in genç ve dinamik nüfusu, ülkemizin önemli stratejik güçlerinden birini oluşturmaktadır. Bu nüfusun daha iyi eğitim şartlarına kavuşması ve geleceğe daha iyi hazırlanması hepimizin sorumluluğudur. Biz de bu eğitime yaptığımız katkıyla bu sorumluluğu gidermeye çalışıyoruz."
Törenin ardından Ferit Şahenk sınıfları gezdi, öğrencilerle biraraya geldi.
