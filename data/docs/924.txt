"Tiyatro Eleştirmenleri Birliği Ödülleri" sahiplerini buldu
"Tiyatro Eleştirmenleri Birliği (TEB) 2015 Ödülleri" sahiplerini buldu.
Sunuculuğunu İstanbul Devlet Tiyatrosu oyuncusu Simay Küçük'ün yaptığı ödül töreninde konuşan TEB Başkanı Ragıp Ertuğrul, eleştirinin sanat eserleri için önemine değindi.
Birlik olarak, ülkede tiyatro alanındaki faaliyetler çerçevesinde, tiyatrocuları, ödenekli, ödeneksiz tüm sanat kurumlarını ve sahne sanatlarının olmazsa olmazı seyircileri paydaşları olarak gördüklerini anlatan Ertuğrul, "Bundan hareketle eleştiri kuramını ve kültürünü güçlü bir araç kabul ederek, toplumun kültürel gelişimine katkı sağlama yönünde gayret sarf ediyoruz" dedi. 
Kabare sanatçısı olarak 20 yılı aşkın süredir sahne alan Hollanda Kraliyet Tiyatrosu oyuncusu Nilgün Yerli, İstanbul'daki ilk gösterisi öncesi ödül gecesine özel bir performans sergiledi.
ÖDÜLLER
Törende, daha sonra ödüller verildi. Alman yazar Friedrich Dürrenmatt'ın eserinden Tahsin Yücel'in çevirisiyle sahnelenen "5. Frank" oyunu, "Yılın Oyunu" ödülüne değer görüldü. Ödülü, Tiyatroadam adına oyunun yönetmeni Fatih Koyunoğlu yönetmen Mehmet Birkiye'nin elinden aldı.
Tiyatro Craft prodüksiyonu "Kalp Düğümü"ndeki performansıyla Melisa Sözen "Yılın Kadın Oyuncusu" ödülüne değer görüldü. Sözen'e ödülünü, oyuncu Zerrin Tekindor verdi. 
"Yılın Erkek Oyuncusu" kategorisinde ise iki oyuncu ödüle layık bulundu. Ödülü, Tiyatro Biriken'in "Ormanlardan Hemen Önceki Gece" oyunundaki tek kişilik performansıyla Rıza Kocaoğlu ve DOT Tiyatro'nun "İki Kişilik Yaz" oyunundaki rolüyle Tuğrul Tülek paylaştı.
TEB 2015 Onur Ödülü'nü, tiyatro, sinema ve dizi oyuncusu Tomris İncer'e, birliğin geçmiş dönem başkanı eleştirmen-yazar Üstün Akmen takdim etti.
ŞEHİR TİYATROLARI'NA 100. YIL ÖDÜLÜ
Törende ayrıca İstanbul Büyükşehir Belediyesi Şehir Tiyatroları Genel Sanat Yönetmeni Erhan Yazıcıoğlu'na Darülbedayi'nin kuruluşunun 100. yılı dolayısıyla şükran plaketi takdim edildi.
Ödüllerin insanları yüreklendirdiğini belirten Yazıcıoğlu, "Bu kadar duyarlı bir jürinin uzantısında böyle bir ödüle sahip olmak çok hoş oldu. Gençlerden ödülü esirgememek gerekir fakat yüz yıllık bir kurumu da inkar etmemek lazım. Her şeye rağmen nasıl ayakta durduğumuzu, nelerle mücadele ettiğimizi bilenler bilmeyenlere anlatırsa daha çok sevineceğiz" diye konuştu.
