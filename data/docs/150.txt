12 öykülük 'Yetersiz Bakiye'
Bugüne kadar yazdıklarıyla gerek insanlar gerekse ülkeler, toplumlar arasına çekilen sınırların en netameli bölgelerinde cesurca gezinen Karin Karakaşlı, Yetersiz Bakiye’de 2002 ile 2014 yılları arasında yazdığı on iki öyküyü bir araya getiriyor.
Aşk ve erk mücadelelerinden kitlesel cinayetlere, ruhsuzlaştırılan kentlerden yok edilen toplumsal değerlere geniş bir güzergâhta yol alırken kendi elleriyle, bile isteye küçülttüğü dünyasına sıkışan insanlığın dramını anlatıyor.
Yetersiz Bakiye, kimlikleri sınırlayan çizgilerin, farklı açılardan bakıldığında bazen ne kadar zavallıca görünebildiğini fark ettiren bir eser.KARİN KARAKAŞLI 1972’de İstanbul’da doğdu. Boğaziçi Üniversitesi Mütercim Tercümanlık Bölümü’nün ardından Yeditepe Üniversitesi Karşılaştırmalı Edebiyat Bölümü’nde yüksek lisans eğitimini tamamladı. 1998’de öykü dalında Varlık dergisinin Yaşar Nabi Nayır Gençlik Ödülü’nü kazandı. Agos genel yayın yönetmen yardımcısı olan ve kapanana kadar Radikal 2’de düzenli olarak yazan Karakaşlı’nın eserleri şunlardır: Başka Dillerin Şarkısı (öykü, 1999), Can Kırıkları (öykü, 2002), Müsait Bir Yerde İnebilir miyim? (roman, 2005), Ay Denizle Buluşunca (gençlik romanı, 2008), Cumba (deneme, 2009), Türkiye’de Ermeniler: Cemaat, Birey, Yurttaş (inceleme, Günay Göksu Özdoğan, Füsun Üstel ve Ferhat Kentel ile, 2009), Benim Gönlüm Gümüş (şiir, 2009), Gece Güneşi (çocuk kitabı, 2011), Her Kimsen Sana (şiir, 2012), Dört Kozalak (gençlik romanı, 2014).
