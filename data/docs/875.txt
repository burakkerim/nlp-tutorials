Varufakis'in "orta parmak" sırrı çözüldü
Alman medyası günlerce Yunan Maliye Bakanı Varufakis'in Almanya'dan bahsederken "orta parmak" gösterip göstermediğini konuştu. O parmağın sırrı çözüldü. Alman komedyen Jan Böhmermann "orta parmağı" Varufakis'in videosuna monte ettiklerini açıkladı.
İlişkili Haberler
Almanlar Varufaris'e "orta parmağı" sordu 
Yunanlardan Varufakis'e "poz" öfkesi
Varufakis Alman meslekdaşıyla görüştü
Varufakis İngiliz mevkidaşıyla görüştü 
Yunanistan'ın borç krizi nedeniyle Atina ile Berlin arasında büyük gerginlik yaşanıyor. Alman Bild gazetesi, Yunanistan'a yeni kredi verilmemesi için büyük bir kampanya başlatmıştı. Söz konusu kampanyayı başarıya ulaştırmak için de, Yunanistan Maliye Bakanı Yanis Varufakis'e bir video üzerinden saldırıyordu. Bild gazetesi başta olmak üzere Alman yazılı ve görsel medyasında günlerce konuşulan video görüntülerinde Yunanistan Maliye Bakanı Yanis Varufakis, Almanya'dan bahsederken "orta parmak" gösteriyordu. Varufakis'in bu konuşmayı 2013 yılında Hırvatistan'ın başkenti Zagreb'te bir konferansta yaptığı iddia ediliyordu. Almanya'nın en ünlü sunucularından Günter Jauch da, geçtiğimiz pazar günü siyasi talk şovunda Yunanistan Maliye Bakanı Varufakis'e "orta parmağın" hikayesini sormuştu. Varufakis, Zagreb'te 2013'te Almanya'yı eleştiren bir konuşma yaptığını ancak "orta parmak" göstermediğini belirterek, parmağın videoya foto montajla eklendiğini iddia etmişti.
Ünlü komedyen Böhmermann, Bild gazetesi ve Günter Jauch'un yaptığı gazeteciliğe sert eleştiriler yöneltti. 
BILD UZMANLARA İNCELETMİŞTİ Alman Bild gazetesi de, Varufakis'in "sahte" olduğunu iddia ettiği görüntüleri uzmanlara inceletmiş ve uzmanlar bu görütülerin sahte olmasının imkansız olduğunu belirtmişlerdi. Bu tartışmalar devam ederken Alman ikinci kanalı ZDF'de bir komedi programı hazırlayarak sunan Jan Böhmermann devreye girdi. Komedyen Böhmermann dün akşam ZDF'de yayınlanan programında Bild gazetesi yöneticileri ve Günter Jauch'la dakikalarca dalga geçtikten sonra bombayı patlattı.
BILD VE GUNTER JAUCH'A ÇAĞRI Böhmermann, Varufakis'in video görüntülerine "orta parmağın" kendi ekibi tarafından yerleştirildiğini açıkladı. Video görüntüsünü YouTube'dan bulduklarını ve titiz bir çalışma sonrası montajlandığını belirten Jan Böhmermann, Bild gazetesi ve Günter Jauch'u yaptıkları gazetecilikten dolayı ağır dille eleştirdi.
Alman komedyen Jan Böhmermann, Varufakis'in videosunda foto montajı nasıl yaptıklarını anlattı. 
Borçlarından dolayı Yunanistan'ı Euro Bölgesi'nden çıkmaya davet eden Bild gazetesi ve Günter Jauch'a çağrıda bulanan komedyen Böhmermann, "Bild gazetesi ve Günter Jauch en kısa zamanda AB'den çıksın" esprisi yaptı.
ZDF AÇIKLAMA YAPACAK Alman ikinci kanalı ZDF'in de konuyla ilgili bugün öğleden sonra bir açıklama yayınlayacakları ifade edildi. Bild gazetesi ise, komedyen Jan Böhmermann'ın video montajıyla tüm medyayı ters köşeye yatırdığını açıklamakla yetindi. 
