Tıbbi cihazlar 5-7 yılda bir yenilenecek
Sağlık Bakanı Mehmet Müezzinoğlu, 150 bin yatak kapasitesine sahip sağlık kuruluşlarındaki tıbbi cihazların 5-7 yılda bir yenileyeceğini belirtti.
Bursa'da temaslarda bulunan Sağlık Bakanı Müezzinoğlu, Türkiye'nin sağlık alanında belirli konuları yakaladığını söyledi. Bursa'da şehir hastanesi inşaatının temelinin 9 Mayıs'ta atılacağının bilgisini veren Bakan Müezzinoğlu, Türkiye Sağlık Bilimleri Üniversitesini kurduklarını hatırlatarak, şunları söyledi:"İnşallah bu şehir hastanemize de üniversite hastanesi statüsünü kazandıracağız. Dolayısıyla, bu anlamda bir üniversite hastanesi, bin 355 yatak... Belki bu süreçte yine ilave bazı çalışmalarımız var, yatak sayısını artırabiliriz, belki bin 500'lere kadar çıkartabiliriz. İstiyoruz ki, bu bölgenin güçlü bir dinamiği olsun; sağlık alanında. Sağlık turizmi, Bursa'ya stratejik olarak belirleyeceğimiz alanlarda, marka değerinin merkezi olsun. Tabi termal turizmi, termal sağlık turizmi, önümüzdeki dönemde çok güçlü projelendirmemiz gereken alanlar. Bütün bunlar, artık bizim bir rutinimiz gibi."Tüm sağlık kuruluşlarının teknolojik tıbbi cihazlarla donatılacağını kaydeden Müezzinoğlu, şu bilgileri verdi:"Tıbbi cihazların ortalama ömrü 5 ila 7 yıl, 5 yıl sonra zaten yenilenecek. Bu çark, 150 bin yatak kapasitesi olan, Türkiye Cumhuriyeti Sağlık Bakanlığı tarafından devamlı yenilenecek. Zaten güçlü bir alıcıyız. Bunu yurtdışından almak yerine yerli üretimi, yerli üretimin avantajlarını, burada marka değeri oluşturduğumuzda hemen yakınımızda, çok güçlü pazar olabilecek 1,5 milyar nüfuslu yakın bir coğrafya var, onları değerlendirmemiz lazım."
