"Filistinli esirlerin dramı ekrana taşınıyor"
İsrail hapishanelerindeki Filistinlileri ve İsrail'in Batı Şeria'yı Yahudileştirme politikalarını anlatan dizi çekiliyor.
Gazze'de çekilen "Fedai" adlı dizide, İsrail hapishanelerindeki Filistinli tutukluların sıkıntıları ile Batı Şeria'da yaşayan Filistinlilerin, İsrail polisinin koruması altındaki yerleşimciler tarafından maruz kaldığı ihlaller anlatılıyor.
Dizinin yönetmeni Muhammed Halife, AA muhabirine yaptığı açıklamada, "İsrail hapishanelerindeki Filistinli esirlerin dramı ekranlara taşınıyor. 30 bölümlük dizide, ayrıca İsrailli yerleşimcilerin ihlalleri, Filistin'de kutsal kabul edilen değerlere yönelik Yahudileştirme politikası ve Filistinlilerin arazilerine el konulması ele alınıyor" dedi.
Dizinin El-Aksa kanalında Ramazan ayında yayına başlayacağını belirten Halife, "Dizi yapımındaki amaç, dünyaya Filistin gerçeğini göstermek. Ayrıca dizi ile Filistinli gençlerin zihinlerine direniş fikrini aşılamak hedefleniyor" diye konuştu.
Filistinli dizi oyuncusu Daid el-Atar, dizide İsrail İç İstihbarat Birimi Şabak'ın müdürünü canlandırdığını, bazı Filistinlilerin gözaltına alınması çerçevesinde olayların geliştiğini belirtti.
Atar, "Dizide Filistinli esirlerin maruz kaldığı baskı ve işkenceler anlatılıyor. Esirlerin, hapishanelerde en basit insani ihtiyaçlardan ve hizmetlerden yoksun kaldığı ele alınıyor" ifadelerini kullandı.
Gazze'de dizi çekmenin zor bir iş olduğunu belirten Atar, şunları söyledi:
"Gazze'de ambargo altında dizi çekmenin birçok zorluğu var çünkü imkanlar çok kısıtlı. Gelişmiş bir stüdyo olmadığı için birçok sahne, kamuya açık alanlarda çekiliyor. Abluka altında olduğumuz ve Refah Sınır Kapısı da kapalı olduğu için gelişmiş teknikleri Gazze'ye getiremiyoruz. Dizi için yurt dışındaki kurumlarla iletişime geçmekte zorlanıyoruz. Bazen kalabalık nedeniyle ve etraftaki sesler nedeniyle bir sahneyi 20 kere kesmek ve tekrar çekmek zorunda kalıyoruz. Kısıtlı imkanlarla iyi bir iş çıkarmaya çalışıyoruz. Daha iyiye gitmeyi ve gelişmeyi temenni ediyoruz."
