YGS oyun oldu
Türkiye’nin YGS konulu ilk mobil oyun uygulaması olan “YGS Mania” İstanbul Milli Eğitim Müdürlüğü tarafından hazırlanarak Android Markette yayınlandı.
Üniversite Tercih Merkezi tarafından geliştirilen “YGS Mania” adlı oyun, YGS sorusu sormayı sıkıntılı bir süreç olmaktan, eğlenceli bir uzay yolculuğuna dönüştürüyor. Artık YGS’deki testler birer galaksi, sorular ise göktaşları ve gezegenler…
Uygulamayı kullananlar, önceki yıllarda çıkan soruları çözerek (2006-2013) sınava hazır olup olmadıklarını belirleyebiliyorlar. Oyunun amacı, karşılaşılan soruları artarda doğru yanıtlamak ve böylece göktaşından göktaşına, gezegenden gezegene atlamak. Bunu da en hızlı şekilde gerçekleştirmek.
YGS Mania oynayan öğrenciler 5 farklı galakside (Türkçe, Sosyal, Matematik, Fen, Kaos) yolculuk yapabiliyorlar. Önlerine gelen YGS sorularına kesintisiz doğru yanıt verdikçe (ardışık 5 soru) göktaşından göktaşına ilerleyen öğrenciler, yanlış cevapta bir önceki göktaşına geri düşüyorlar. 3 göktaşı ardından yeni bir gezegene iniş yapan öğrenciyi burada YGS-LYS ve yükseköğretim ile ilgili faydalı kısa bilgiler bekliyor.
YGS’de yaşanan rekabet ortamını eğlenceli bir hale sokabilmek için “sosyal medyada paylaşım” boyutunu kullanan YGS Mania uygulamasında öğrenciler galaksilerdeki maceraları boyunca geldikleri seviyeyi, kazandıkları puanları ve süratlerini sosyal medyada arkadaşlarıyla paylaşabiliyorlar.
YGS Mania’da en hızlı ve başarılı olanları cazip hediyeler bekliyor. YGS’den bir gün önce, 14 Mart 2015 günü saat 21.00’de yapılacak tespitte her galakside ilk üç sırada olanlara Üniversite Tercih Merkezi tarafından tablet bilgisayar hediye edilecek.
Sınava hazırlanan gençler için geliştirilen oyun Google Play'den ücretsiz olarak indirilebiliyor.
