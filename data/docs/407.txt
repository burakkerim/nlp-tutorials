Ayhan Işık'ın 86’ncı yaş günü kutlandı
İstanbul Klasik Otomobilciler Derneği'nin düzenlediği ‘Yeşilçam’a Saygı’ etkinliğinde ünlü sanatçı Ayhan Işık’ın 86’ncı yaş günü, Yeşilçam sanatçılarının katılımı ile kutlandı.
Ayhan Işık'ın ölümünün 36’ncı yılında Kadıköy’de düzenlenen etkinlikte 86’ncı yaş günü kutlandı. Etkinliğe; Hülya Koçyiğit, Müjdat Gezen, Süleyman Turan, Eşraf Kolçak, Yusuf Sezgin ile birlikte birçok sanatçı katıldı. Klasik otomobillerinde yer aldığı etkinlikte, Ayhan Işık'ın filmlerinden oluşan sinevizyon gösterimi yapıldı. Gösterimin ardından bazı sanatçılar sahnede Ayhan Işık’la ilgili anılarını paylaştı. Ayhan Işık’ın Türk sinemasının kralı olduğunu belirten Hülya Koçyiğit şöyle konuştu: “Ben Türk sinemasının yüzüncü yılında bu eski arabaları dernek haline getirmiş İstanbul Eski Otomobilciler Derneğine teşekkür ediyorum. Türk sinemasını andıkları Türk sinemasının kralını andıkları için Türk sinemasının kralı anılır da bizler gelmez miyiz seve seve koşa koşa geldik. Çünkü o bir kral. Gerçekten Türk sinemasının gelmiş geçmiş en büyük kralı. Nur içinde yatsın anılarıyla ve filmleriyle hep beraberiz onunla. Nur içinde yatsın diyorum ama eserleriyle de bizimle var olsun diyorum.” Müjdat Gezen ise Ayhan Işık'la birlikte çalıştıklarını ve çok güzel bir sesinin olduğunu söyledi. Gezen, “Türk sinemasının en centilmen en iyi aktörlerinden biriydi. Aile dostumdu benim sonraki yıllarda gazinolarda birlikte çalıştık. Ben komedyenlik yapıyordum oda şarkıcılık yapıyordu. Çok güzel bir sesi vardı.” dedi. Yeşilçam oyuncularından Süleyman Turan, Ayhan Işık'la ikinci filminde çalışma fırsatı bulduğunu belirterek şöyle konuştu: “Valla duygularım şöyle ben Ayhan abiyle ikinci filminde çalışma fırsatı buldum. Çokta iyi oldu çünkü ilk deneyimimdi. Çok önemli bu işe gönül vermiş bir insanla karşılaşmak beni sinema serüveninin öteki etaplarında olumlu etkiledi. İş ahlakı deriz iş ahlakının zirve yaptığı bir abimizdi. İşine çok bağlı ve de ortak bir yönümüz daha vardı. O çok güzel resim çizerdi Ayhan abi sol eliyle bir dönemin en önemli dergilerinde çok güzel çizgileri yayınlanan bir abimizdi. Beraber çalıştık pek çok filmde bir arada olduk. Sonra günün birinde ansızın tam bir şok yaşattı bize. Aramızdan ayrılıp gitti ve çok genç yaşta gitti. Ayhan abiyi şimdi böyle bir günde anıyor olmak hakikaten onu anmak adına hoş bir şey ama onun aramızdan ayrıldığını da bir defa daha yoğun bir şekilde hissetmek adına da çok üzücü bir şey. Dilerim bundan sonrada biz bunu gelenek haline getiririz Ayhan abiyi de her yıl daha coşkulu daha onu özleyerek anarız. Allah gani gani rahmet eylesin.” Kutlama toplu fotoğraf çekiminin ardından sahnede seslendirilen Yeşilçam şarkıları ile sona erdi.
