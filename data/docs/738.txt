Garsonun cinayet zanlısı nişanlısı çıktı
Bodrum'daki bir kafede garsonluk yapan ve yaşadığı evde bıçaklanarak öldürülmüş halde bulunan 25 yaşındaki Haluk Pakbıyık cinayetiyle ilgili, nişanlısı 24 yaşındaki M.I. çıkarıldığı mahkemede tutuklandı.
Gümbet Mahallesi 65 Evler Sitesi'ndeki bir evin önünde dün yerde yatan bir kişinin olduğu ihbarı üzerine polis ve sağlık ekipleri olay yerine gitti. İhbar üzerine gidilen adreste yerde yatan kişinin yapılan kontrolünde öldüğü belirlendi. Ölen kişinin bir kafede garsonluk yapan Haluk Pakbıyık olduğu belirlendi. Göğsünde ve yüzünde bıçak yarası izine rastlanılan Pakbıyık'ın cesedi otopsi için Muğla Adli Tıp Kurumu'na kaldırıldı. NİŞANLISI OLAYI ANLATTI Cinayetle ilgili soruşturma başlatan polis, Haluk Pakbıyık'ın yine kendisini gibi başka bir işletmede garsonluk yapan nişanlısı M.I.'nın ifadesine başvurdu. Polisi kendisinin aradığını söyleyen M.I.'nın sorgusunda; nişanlısıyla mesai sonrası buluşarak Pakbıyık'ın evine gittiklerini, birlikte yemek yerken tartışmaya başladıklarını söylediği belirtildi. Evi terk etmek ve ayrılmak isteyince Pakbıyık eline geçirdiği ekmek bıçağının kesici kısmından tutup sap tarafını kendisine dokundurduğunu kaydeden M.I.'nın; bunun üzerine bıçağı çekerek aldığını ve boğuşma sırasında nişanlısı Pakbıyık'ın yaralandığını söylediği öğrenildi. M.I.'nın olay sonrası çöp konteynerine attığı bıçak da polis tarafından bulundu.TUTUKLANDI Emniyetteki işlemlerinin ardından yoğun güvenlik önlemleri altında adliyeye götürülen M.I.'nın, her zamanki kapı yerine adliyeye giriş için zemin kattaki kilitli kapıdan sokulması dikkati çekti. Adliyeye sevk edilişi sırasında gözyaşlarını tutamayan M.I.'nın 4 yıldır birlikte olduğu Pakbıyık'tan şiddet gördüğü gerekçesiyle daha önce de polise başvurduğu öğrenildi. Pakbıyık'ın birkaç kez üçer aylığına uzaklaştırma cezası aldığı ve bir ay önce barıştıkları da ortaya çıktı. M.I., nöbetçi sulh ceza hakimliği tarafından tutuklandı. Muğla Adli Tıp Kurumu'ndaki işlemlerin ardından Haluk Pakbıyık'ın cenazesi, yakınlarına teslim edildi. Bodrum'un Kumbahçe Mahallesi'nde ailesinin evine getirilen Pakbıyık'ın cenazesi toprağa verilmek üzere memleketi Balıkesir'e götürüldü.
