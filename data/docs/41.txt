Paris'te "Karadeniz esintisi" sergisi
Trabzonlu ressam Ekrem Kutlu'nun resim sergisi Fransa'nın başkenti Paris'te açıldı.
Sanatçının 40 tablosunun yer aldığı "Karadeniz esintisi" adlı resim sergisi, Paris Anadolu Kültür Merkezinde düzenlenen törenle açıldı. Törene Paris Trabzonlular Derneği Başkanı Bülent Cumur ve çok sayıda davetli katıldı.
AA muhabirine konuşan Kutlu, yaşadığı yerin sanatını önemli ölçüde etkilediğini belirerek, "Trabzon'un sisli havası ve doğası sanatımızı besliyor. Yeşilin her tonunu bulmak mümkün ve aynı şekilde mavinin her tonu Karadeniz'e hakim. Oradan beslenip izlenimlerimizi tuvale aktarmaya çalışıyoruz" dedi.
Türkiye'de Karadeniz bölgesinden ve Trabzon'dan birçok ressam yetiştiğini hatırlatan Kutlu, "Bu anlamda hepimizin tanıdığı Bedri Rahmi Eyüboğlu, bugün Trabzon'da yaşayan Haydar Durmuş var. Türkiye'de kendi özel müzesini açan iki sanatçı da Trabzonludur. Ankara'da Mustafa Ayaz ve İstanbul'da Imoga müzesini kuran Saim Tekcan, bunlar bizim için büyük ustalar, önderlerimiz. Biz de onların izinde giderek çalışmaya devam ediyoruz" diye konuştu.
Trabzonlular Derneği Başkanı Bülent Cumur ise, dernek olarak her yıl resim ve fotoğraf sergileri düzenlediklerini belirtti. Kutlu'nun eserlerini çok beğendiğini dile getiren Cumhur, "Ekrem Kutlu gerçekten çok harika tablolar yapmış. Resimler Karadeniz'i anlatıyor, bizi tekrar memleketimize götürdü" ifadelerini kullandı.
Karadeniz Teknik Üniversitesi Resim Öğretmenliği bölümünden 1995 yılında mezun olan ressam Kutlu, Trabzon'un Akçaabat ilçesinde kurduğu atölyede lise öğrencilerine resim eğitimi veriyor.
Kutlu'nun resim sergisi 14 Mayıs'a kadar gezilebilecek.
