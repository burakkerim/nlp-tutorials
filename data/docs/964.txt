Airbus'ın gövdesindeki Türk imzası büyüyor
Türk Havacılık ve Uzay Sanayii AŞ, Airbus A320 Ailesi uçaklarının 18 numaralı gövde panelinin ardından 19 numaralı gövde panelinin de üretimini gerçekleştirecek.
Türk Havacılık ve Uzay Sanayii AŞ (TUSAŞ/TAI), Airbus A320 Ailesi uçaklarının 18 numaralı gövde panelinin ardından 19 numaralı gövde panelinin de üretimini gerçekleştirecek. TUSAŞ ayrıca A330 kuyruk dümeninin ilk teslimatını gerçekleştirdi.TUSAŞ'ta düzenlenen imza ve teslimat törenine TUSAŞ ve Airbus'ın üst düzey yöneticileri ile savunma sanayinin taraflarının temsilcileri katıldı.TUSAŞ Genel Müdürü Muharrem Dörtkaşlı, TUSAŞ için önemli bir gün yaşadıklarını ifade ederek, "Bugün sadece A330 Family Rudder teslim etmiyoruz aynı zamanda tek koridorlu uçaklarının 19. bölüm kabuğunun ve varillerinin üretilmesi için yeni anlaşma imzalıyoruz" diye konuştu.Global havacılığın lideri Airbus ile Türk havacılığının lideri TUSAŞ arasındaki ilişkilerin karşılıklı güven temeline dayanarak geliştiğini belirten Dörtkaşlı, "TUSAŞ'ın 2005'te Airbus'tan yaptığı ciro 10 milyon dolardı. 2010'da 30 milyon dolara yükseldi ve 2015'te 175 milyon dolar bekliyoruz. 2020 yılında hali hazırdaki programlarla iki katına çıkarak 330 milyon dolara ulaşmayı bekliyoruz" dedi. Airbus ile TUSAŞ arasındaki ilişkinin müşteri ve tedarikçi ilişkisinden farklı olarak daha fazla büyümek için bir stratejik ortaklık olduğunu vurgulayan Dörtkaşlı, işbirliğini artırmak ve Airbus'a daha iyi servis sağlamak için Avrupa'da genişlemeyi planladıklarını kaydetti.Dörtkaşlı, "Hayal ettiğimiz bir şeydi ama hayalimizin sonu değil. Uçağın gövdesindeki arka 2 parçası bizim. Burada bırakmayacağız. Biraz daha var arkasında (uçağın kuyruk kısmı), sonuna kadar. Bunda da başarılı olacağız" diye konuştu.TUSAŞ Yönetim Kurulu Başkanı Nejat Bilgin de iki şirket arasındaki ilişkinin kaliteli ürünler, rekabetçi ve zamanında teslimle güven inşasına dayalı olarak büyüdüğünü söyledi.Türkiye'nin havacılık sektörünün hızla geliştiğine dikkati çeken Bilgin, TUSAŞ'ın büyük hissedarı olarak Türk Silahlı Kuvvetleri Güçlendirme Vakfının, zorlayıcı ve rekabetçi ortamda şirketin ticari havacılıkta büyümesini desteklediğini vurguladı.Bilgin, Airbus ile TUSAŞ arasındaki ilişkinin geleceğinin parlak ve her iki tarafın da yararına olduğunun açıkça görüldüğünü kaydetti.
