Hisar Okulları B-Yüzü Orkestrası bir kez daha San Remo birincisi
15-18 Nisan tarihleri arasında İtalya'da düzenlenen 17. Sanremo GEF School Festival of Music'de orkestra ve cover dallarında finale katılmaya hak kazanan Hisar Okulları, müzik okulu olmayanlar kategorisinde birinci oldu.
Dünyanın her yanından okulların katıldığı bu festivalde finale davet edilen 10 okul, 27 parçayla yarıştı ve Hisar Okulları B-Yüzü orkestrası yarışmadaki performansı ile birincilik ödülü olan Kristal Yunus’a hak kazandı.
B-Yüzü bu yılki yarışmada Toto'dan bir rock klasiği olan "Hold the Line" ve Ferzan Özpetek'in Karşı Pencere filminden "Gocce di Memoria" adlı şarkıları seslendirdi. San Remo jürisinin karşısında İtalyanca bir parça seslendirmeyi tercih eden B-Yüzü, ödülü aldıktan sonra "Hold the Line" adlı parçayı bir kez daha seslendirdi.
Hisar Okulları bünyesinde 2002 yılında kurulan pop rock orkestrası B-Yüzü, o günden bu yana her katıldığı yarışmadan başarılarla dönmeye devam ediyor. 2013 yılında 15. GEF School Festival of Music birinciliği, KASDAV yarışması en iyi yorum birinciliği, en iyi kız solist birinciliği, en iyi orkestra birinciliği, beste ikinciliği, İzmir Amerikan Koleji Liselerarası Müzik Yarışması en iyi yorum ve en iyi erkek solist birincilikleri B-Yüzü'nün bugüne kadar aldığı ödüllerden bazıları.
