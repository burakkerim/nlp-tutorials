Karatay bin kere söyledi, İngilizler yeni keşfetti
İngiltere'de yapılan araştırma, yağlı et ve doğal yağ tüketiminin kalp hastalıklarıyla ilişkisi olmadığını gösterdi. İngiliz uzmanlar, kalp krizi riskine karşı, besinlerin doğal yağlarıyla tüketilmesini, balık ve zeytinyağına ağırlık verilmesini önerdi. Bu araştırma diyet fenomeni haline gelen Prof. Canan Karatay'ı doğruluyor.
Uzmanların 30-40 yıldır diyet olarak sundukları beslenme tarzı tamamen yanlış olabilir. 
Yağlı et, tereyağ, peynirden uzak durulmasını isteyen diyetlerin sonu geliyor gibi. 
İngiliz uzmanlar, yağ ile kalp hastalıkları arasında doğrudan bağlantı olmadığını söylüyor.
İngiltere'de yayınlanan British Medical Journal dergisinde yer alan araştırmada, Zoe Harcombe, "Eğer halk sağlığı politikasını değiştirebilecek olursam 3 şey söylerim; Gerçek yiyecekleri yiyin" dedi.
Kalp uzmanları, yağları düşman gören diyetlerin tersine, özellikle fındık ve balık yağının kalp krizi riskini azalttığını söylüyor. 
Uzmanlar, ailelerin düşük yağ içeren, şekerli, hazır gıdalardan uzak durmalarını istiyor.
Uzmanlar, mevcut diyet uzmanlarının önerilerinin bazı sağlık sorunları çeken erkekler üzerinde onyıllarca yıl önce yapılan araştırmalara dayandığını, bu araştırmalarda kadınların gözlenmediğini de söylüyor. 
British Medical Journal'den Kardiolog Dr. Aseem Malhotra, "Diyet programları obezite sorununu çözmeye yardımcı olmuyor hatta soruna olumsuz katkıda bile bulunuyor" diyor.
Malhotra, "Hastalarıma yiyecekleri bütün olarak tüketmelerini, daha fazla zeytinyağı, fındık ve balık tüketmelerini söylüyorum. Bu ürünlerdeki yağların kalp krizi riskini azaltığını gösteren iyi kanıtlar var" dedi.
Malhotra, düşük yağ içerdiği belirtilen ürünlerden uzak durulmasını da istedi.
KARATAY'I HATIRLATTI
İngiliz uzmanların besinleri doğal yağlarıyla birlikte bütün olarak tüketmeleri önerisi, "Diyet fenomeni" haline gelen Kardiolog Prof. Canan Karatay'ın önerilerini hatırlattı.
Prof. Karatay, bazen tartışma yaratsa da, etlerin yağlarıyla birlikte tüketilmesini, kurban etlerinin yağıyla yenilmesini, tereyağdan uzak durulmamasını öneriyor.  
Az yağ tüketmekle obezitenin arttığını savunan Karatay, tereyağı, zeytinyağı ve ayçiçek yağının çok tüketilmesini dile getirirken, yalnızca işlenmiş (trans) yağların zararlı olduğunu ve yenmemesi gerektiğini savunuyor. 
Israrlı şekilde doğal besin tüketimini savunan, kendisine ait tarzıyla önerilerde bulunan Profesör Karatay, yarattığı sempati nedeniyle internette birçok Caps'e konu oldu.
İngiliz basını, bugün yağın beraat ettiğini anlatan manşetlerle çıktı.
