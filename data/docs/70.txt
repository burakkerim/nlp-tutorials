ABD'den eğit-donat açıklaması
ABD Merkez Kuvvetler Komutanlığı (CENTCOM), Suriyeli muhaliflere yönelik eğit-donat programının başladığını bildirdi.
İlişkili Haberler
Türkiye ile Suudi Arabistan anlaştı iddiası
Eğit-donat Ürdün'de başladı
CENTCOM’dan yapılan yazılı açıklamada, “ABD ordusu ve partner güçler, Suriye’de IŞİD'in zayıflatılması ve nihayetinde yenilgiye uğratılması kapsamında, uygun şekilde incelemeleri yapılan Suriyeli muhaliflerin ilk bölümünün eğitimine bu hafta başladı” ifadesi kullanıldı.
Bu çok uluslu ve kuruluşlararası programın IŞİD ile mücadeleye katılan koalisyon güçlerinin askeri, dışişleri bakanlıkları, istihbarat ve araştırma servislerini de kapsadığı belirtilen açıklamada, “Eğitim programı Suriyeli muhalif güçlerin spesifik ihtiyaçlarını karşılamak ve belirli görevleri ve personel ihtiyacını uygun hale getirebilmek için tasarlandı” değerlendirmesinde bulunuldu.
Açıklamada, eğitimin nişancılık, iletişim, liderlik ve silahlı çatışma yasaları ile insan hakları prensiplerinin de aralarında olduğu bir dizi konuyu kapsayacağı bilgisi verildi.
Taramadan geçirilmiş muhalif güçlerin, Suriye halkının IŞİD'in saldırılarından korunması ve muhaliflerin elinde bulundurduğu alanların güvenliğinin kontrol edilmesi kabiliyetlerini oluşturma noktasında önemli bir adım olduğu belirtilen programın, ayrıca Suriye’deki teröristlerden kaynaklanan tehditlerden ABD’nin, dost ve müttefiklerinin korunması ile Suriye krizine müzakere edilmiş bir çözüm için şartların geliştirilmesini hedeflediği kaydedildi.
Açıklamada, operasyonel güvenlik ve birliklerin korunması nedenlerinden dolayı, eğitime katılanların sayısı, programın süresi ve hangi noktalarda eğitim yapıldığının paylaşılmayacağı ifade edildi.
“EĞİTİM VERİLEN LOKASYONLARI KENDİMİZE SAKLAYACAĞIZ”
Öte yandan, ABD Savunma Bakanı Ashton Carter, Pentagon’da düzenlediği basın toplantısında, “Türkiye’de güvenli bir lokasyonda iki grubun eğitildiğine” yönelik soru üzerine, “Lokasyonlar hakkında konuşmamayı tercih ediyorum. Bildiğiniz gibi birkaç yer var ve bunları kendimize saklayacağız” diye konuştu.
Carter, eğitilecek Suriyeli muhaliflere silah yardımının yapılıp yapılmayacağına yönelik bir soruyu ise “Onlara verilecek silahlar hafif silahlar ve küçük ünite silahları ile bu tarzdakiler olacak” diye yanıtladı.
EĞİT-DONAT ÜRDÜN'DE BAŞLADI
Ürdün, ABD öncülüğündeki Suriyeli muhaliflere askeri eğitim vermeyi öngören eğit-donat programının başladığını duyurdu.
Hükümet Sözcüsü Muhammed el-Mumini, ülkesinin terör örgütü IŞİD ile mücadele edecek Suriyeli muhaliflerin eğitilmesi programına birkaç gün önce başladığını belirtti. 
"Savaşımız Müslümanların terör ve radikalizmle savaşı" diyen Mumini, Ürdün'ün terörle mücadeledeki gayesinin, "halkın geleceğini ve İslam dinini savunmak" olduğunu ifade etti.
Mumini, programa katılan Suriyelilerin sayısı, kimliği ve eğitim görecekleri yerlere dair bilgi vermedi. 
'Eğit-donat' anlaşması ABD ile Türkiye arasında geçen Şubat ayında imzalanmıştı.
Türkiye'de yılda 1500-2000 kişinin eğitileceği programda, Ürdün ve Suudi Arabistan ile yılda 5 bin ve 3 yılın sonunda da toplam 15 bin Suriyeli'nin eğitilmesi hedefleniyor. 
ABD Kongresi, Obama yönetiminin Suriyeli muhaliflere “eğit donat” programı kapsamında istediği bütçeyi 2014 Aralık ayında onaylamıştı. ABD, eğit-donat  programının tamamen IŞİD ile mücadele ve örgütün yok edilmesi odaklı olduğunu ifade etse de sağlanacak ekipmanın Suriyeli muhaliflerce Esad rejimine karşı da kullanılabileceğini kaydediyor.
