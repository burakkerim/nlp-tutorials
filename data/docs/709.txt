Listede tek Türk şirketi
Tofaş, karbon emisyon ve iklim değişikliği kapsamında, Karbon Saydamlık Projesi (CDP) 2014 Yılı İklim Performans Liderlik Endeksi A Listesi’ne girmeye hak kazandı.
Şirketten yapılan açıklamaya göre Tofaş, sürdürülebilir ekonomileri inceleyen uluslararası bir sivil toplum kuruluşu olan CDP tarafından, dünyadaki tüm yatırımların üçte birini temsil eden 767 kurumsal yatırımcı adına davet edilen şirketlerden A Bandı’nda yer alan 187 kuruluş arasına giren ilk ve tek Türk şirketi oldu. Tofaş’ın bu başarısı, CDP Türkiye’nin bugün Sakıp Sabancı Müzesi’nde düzenlediği "CDP Türkiye 2014 İklim Değişikliği Rapor Lansmanı"nda ödüllendirildi.Lansman kapsamında düzenlenen panelde konuşan Tofaş Üst Yöneticisi (CEO) Kamil Başaran, üretimde 2007’den beri, küresel çevre ve enerji yönetim sistemleri kriterleri içeren "Altın" seviyeyle ödüllendirildikleri WCM Dünya Klasında Üretim Sistemi'nin yanı sıra 2010’dan bu yana ISO 14064 Sera Gazı Bilgi Yönetim Sistemi’ni uyguladıklarını hatırlattı. Karbon ayak izini 2010’dan bu yana raporladıklarını ve hesaplamaların bağımsız kurumlarca doğrulandığını ifade eden Başaran, bu sistemi uygulamaya başlayan ilk şirketlerden biri olduklarını belirtti.Başaran, gelecek nesillere yaşanılır bir yarın bırakmanın her şeyden önce insani görev olduğunu vurgulayarak, "Nedense bunu yaparken karlılığı ikinci plana atmak gerek gibi yanlış bir inanış olduğunu gözlemliyorum. Bunun doğru olmayan bir kanı olduğunun en büyük kanıtı bugün Tofaş’tır" dedi. Türkiye’nin 5’incü büyük sanayii kuruluşu olduklarını ve son dört yılda yüzde 15 kadar emisyon azalttıklarını aktaran Başaran, her yıl farklı ölçekte ortalama 200 planlı enerji iyileştirme çalışması yaptıklarını dile getirdi.Başaran, sadece geçen yıl bu iyileştirmelerle 6 bin 500 ton karbondioksit azaltımı gerçekleştirdiklerini, bu sayede 1 milyon avro üzerinde verimlilik sağladıklarına işaret ederek, "Daha gidecek çok yolumuz var ancak bir yerden başlamak gerekiyordu. Üstelik otomotiv sektörü açısından tehlikeli iklim olaylarının yaratacağı risk, üretim sürekliliğinin kesintiye uğramasıdır ki, bu da ekonomik açıdan zaten başlı başına bir kayıptır" ifadelerini kullandı.
