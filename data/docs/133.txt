İSPARK’tan 100 bin araca 100 bin ağaç
İstanbul Büyükşehir Belediyesi Kuruluşu İSPARK sürdürülebilir sosyal sorumluluk projelerine bir yenisini daha ekledi. İBB’nin başlattığı ağaçlandırma seferberliğine İSPARK 100 bin fidanla destek verecek.
Türkiye’deki otoparkçılığın mimarı İSPARK, “100 Bin Araç 100 Bin Ağaç” sloganıyla başlattığı kampanya ile 4 yılda 100 bin fidan dikecek. İSPARK ve İstanbul Orman Bölge Müdürlüğü arasında imzalanan protokol kapsamında her yıl 25 bin fidan dikimi ile devam edecek proje dört yılda tamamlanacak.
KESİLEN HER FİŞ FİDAN OLARAK GERİ DÖNÜYORİSPARK Genel Müdürü Mehmet Çevik ve İstanbul Orman Bölge Müdürü Zekeriya Mere’nin imzaladığı protokolle projenin ilk adımı yakın zamanda Kanlıca ve Çatalca’da 25 bin fidan dikimi ile başlatılacak.
Sürdürülebilir sosyal ve çevresel projelerle daha temiz ve yaşanabilir bir kent hayatının oluşmasına katkı sağlamayı hedeflediklerini belirten İSPARK Genel Müdürü Mehmet Çevik,  “Kurum olarak başlattığımız Park Et Devam Et otoparkları, Elektrikli araçlar için kurduğumuz şarj istasyonları, Güneş enerjisiyle çalışan otopark tabelaları ve Akıllı Bisiklet projesi gibi insan hayatını ve doğayı koruyan projelerimize bir yenisini daha ekledik. İstanbulluların ödediği her bir ücretin katkısıyla oluşturduğumuz hatıra ormanında 100 bin fidan dikeceğiz. Onların da dikili bir ağacı olacak ve hep birlikte doğal yaşamı destekleyeceğiz. Ormanlar havamızın, suyumuzun, toprağımızın sağlığımızın kaynağı ve garantisidir. ” dedi.
İstanbul Büyükşehir Belediyesinin öncülüğünde yapılan fidan dikim kampanyalarını takdirle ve mutlulukla karşıladığını belirten Orman Bölge Müdürü Zekeriya Mere, “Ağaçlandırma seferberliği tüm kurumlarımızın ve gönüllü kuruluşlarımızın desteğiyle devam ediyor. İSPARK’ın yüklendiği bu görev daha temiz bir çevrede yaşamamıza katkı sağlayacağı gibi gelecek nesillerimize de bırakacağımız en büyük miras olacaktır ”dedi.
İstanbul genelinde işlettiği otopark kapasitesi kadar fidan dikmeyi hedefleyen İSPARK, vatandaşların ödediği her bir otopark ücreti ile doğal yaşam destek verecek. Kanlıca ve Çatalca’da bu yıl tamamlanacak projenin ardından Orman Bölge Müdürlüğünün ihtiyaç kapsamında Anadolu ve Avrupa yakasında belirleyeceği arazilerde 75 bin fidanın dikimiyle proje sürdürülecek.
