Müzisyen Değer Deniz evinde ölü bulundu
Müzisyen Değer Deniz, Beyoğlu'daki evinde, elleri telefon şarjı kablosuyla bağlanmış halde ölü bulundu. Bez Bebek adlı TV dizisinin müziğini yaptığı öğrenilen Deniz'in çanta kayışıyla boğulduğu tespit edildi.
Beyoğlu'da, müzisyen Değer Deniz (39), evinde, elleri bağlanıp boğularak öldürülmüş olarak bulundu.
Olay, Sıraselviler Kuloğlu Mahallesi Güllabici Sokak'ta bulunan 3 katlı apartmanın 1'inci katında meydana geldi.
İddiaya göre, ablası Değer Deniz’den iki gündür haber alamayan Orhan Deniz, işe de gitmediğini öğrenince, dün saat 21.00 sıralarında ablasının evine geldi.
Dakikalarca kapı ziline basan Orhan Deniz, içerden ses gelmeyince, bir çilingir çağırdı.
Eve giren yakınları Değer Deniz'in cansız bedeniyle karşılaştı. 
Olay yerine gelen polis ekipleri, evin bulunduğu sokağı güvenlik şeridine alarak incelemelere başladı. Yapılan ilk incelemede, Değer Deniz’in ellerinin telefon şarj kablosu ile bağlandığı ve bir çanta kayışı yardımıyla boğulduğu tespit edildi. Boğuşma izlerine de rastlayan polis katil ya da katillerin yakalanması için çalışmalara başladı. 
Savcının olay yerine gelerek yaptığı incelemenin ardından müzisyen Değer Deniz’in cenazesi Adli Tıp Kurumu Morguna kaldırıldı. 
Olayı duyarak, evin önüne gelen Değer Deniz’in arkadaşları, cenaze tabuta konulurken gözyaşlarına boğuldu. 
Yıllardır müzikle uğraşan Değer Deniz, 2012 yılında ‘Bekle’ adlı bir albüm çıkarmış, aynı zamanda Bez Bebek dizisinin jeneriğini yapmış ve seslendirmişti.
Deniz'in son yıllarda ise bir otelde çalıştığı öğrenildi.
