Polisi şaşırtan istek: Dayak yemek istiyorum, beni dövün
Muğla Marmaris'te, polis merkezine gelen bir kişi nöbet kulübesinin camını ve polis otosunu yumruklayarak "Dayak yemek istiyorum, beni dövün" diye bağırmaya başladı. Polis, garip isteğini defalarca yineleyen adamın davranışı karşısında şaşkınlık yaşadı.
Geçen salı günü saat 21.30 sıralarında, Kordon Caddesi'ndeki Çarşı Polis Merkezi'ne gelen 31 yaşındaki F.K., nöbet kulübesinin pencere camını ve park halindeki ekip otosunu yumruklayıp, "Ben dayak yemek istiyorum. Beni dövün, yoksa rahat edemem" diye bağırmaya başladı.
Şaşkınlık yaşayan polis, davranışlarına anlam veremediği F.K.'yi sakinleştirmeye çalıştı. Yapılan kimlik kontrolünde 'canavarca hislerle acı çektirerek adam öldürmek' ve 'kamu görevlisini döverek öldürmeye teşebbüs etmek' suçlarından sabıkası olduğu belirlenen F.K.'nin üstü arandı, ancak herhangi bir suç aletine rastlanmadı. İnatla dayak yemek istediğini söyleyen F.K., bir ara kendisini görüntülemeye çalışan basın mensubuna çıkıştı. Görüntülenmek istemediğini söyleyen F.K. sonra bu kararından vazgeçerek kameraya "Polisin beni dövmesini istiyorum, çekin" dedi. Olayı gören bazı vatandaşların deli olduğuna yönelik kurduğu cümlelere sinirlenen F.K., polisler tarafından kalabalığın olmadığı polis merkezi önündeki otoparka götürüldü. Vatandaşlar ise karakol önünden uzaklaştırıldı.
''POLİS ADAM DÖVMEZ''İkna etmek için nöbetçi amir F.K.'nin yanına geldi. Bir ay önce geldiği Marmaris'te 4 yıldızlı bir otelde garson olarak çalıştığını ancak üç gün önce çıkarıldığını söyleyen F.K., mesleğinin demir doğrama ustalığı olduğunu ve üç gündür sokakta yaşadığını söyledi. Sohbet sırasında ısrarla talebini yineleyen F.K.'ye, nöbetçi amir; "Polis adam dövmez" karşılığını verdi. Memleketi Adana'ya dönmek istemediğini ve çalışmak istediğini söyleyen F.K.'ye çay ısmarlayan polis, bir süre sohbet etti. Çayını içen F.K., sonrasında sessizce polis merkezinde uzaklaştı.
