Hiroşima ve Nagazaki için BM'de barış konseri
Japonya'nın Birleşmiş Milletler (BM) Daimi Temsilciliği, Hiroşima ve Nagazaki şehirlerine ABD tarafından atom bombası atılmasının 70'inci yılı etkinlikleri kapsamında "barış konseri" düzenledi.
"Elleri Geleceğe Bağlamak" alt başlığıyla New York'taki BM Genel Merkezi'nde düzenlenen konserde, Hiroşima Geleneksel Japon Müziği Federasyonu'na bağlı müzisyenler, Japon tarihiyle özdeşleşmiş telli çalgı "koto" ile dinleyicilere müzik ziyafeti sundu.
"Sakura," "Hinamatsuri" ve "Kojonotsuki" gibi klasikleşmiş Japon halk şarkılarının icra edildiği konserde, çocuk müzisyenler de sahne aldı.
Konser, BM Genel Merkezi'nde 5 yılda bir düzenlenen Nükleer Silahların Yayılmasının Önlenmesi Anlaşması (NPT) gözden geçirme konferansı sırasında gerçekleşti.
Japonya'nın BM Daimi Temsilci Yardımcısı Yoşifumi Okamura, etkinlik öncesinde Japonya Dışişleri Bakanı Fumio Kişida'nın konser hakkındaki açıklamasını okudu.
Kişida, açıklamasında geleneksel müzik yoluyla uluslararası topluma barış mesajı vermeyi dilediklerini belirtti.
ABD Hava Kuvvetleri'ne bağlı B-29 ağır bombardıman uçakları, İkinci Dünya Savaşı'nın son yılında, Almanya'nın müttefiklerinden olan Japonya'nın Hiroşima ve Nagazaki kentlerine atom bombası atmıştı.
6 Ağustos 1945 tarihinde Hiroşima'da gerçekleşen saldırıda en az 70 bin kişi yaşamını yitirirken, şehir on yıllar boyunca atom bombasından yayılan radyasyona bağlı ölüm ve hastalıkların pençesi altında kalmıştı.
Hiroşima saldırısından üç gün sonra Nagazaki'ye atılan atom bombası sonucunda ise yaklaşık 80 bin insan hayatını kaybetmişti.
