Yunanistan Başbakanı Çipras aradığı desteği bulamadı
Yunanistan'da radikal sol Syriza hükümeti, borç krizi konusunda muhalefet partilerini hem eleştirdi hem de onlardan destek istedi. Eski başbakandan, "suç ortağı aramayın" yanıtı geldi.
Yunanistan Başbakanı Aleksis Çipras, parlamentodaki özel oturumunda konuştu.
Çipras, “AB ve IMF ile müzakelerde, kayıtsız şartsız teslim olma anlaşması imzalamayacağız” dedi.
Hükümetin Avrupalı ortaklarıyla dürüst bir anlaşma sağlanması konusunda kararlı olduğunu ancak, kayıtsız şartsız bir teslim olma anlaşması imzalamayacağını söyleyen Yunan Başbakan, halkın da bunu bildiğini ve bu nedenle hükümeti desteklediğini belirterek, "Vatandaşlar bunun stratejik milli bir çaba olduğunu biliyor. Halk geri adım atmamamızı istiyor. Avrupa da bunu biliyor, hükümet bunun için acımasız bir savaşa maruz kalıyor. Yunan halkının kanayan yaralarının sarılması için yeni hükümet kan ağlıyor" şeklinde konuştu.
“ETRAF MAYIN DOLUYDU”
Eski başbakan Samaras
Çipras şunları kaydetti: 
"İktidarı üstlendiğimizde etraf mayın doluydu. Yönetimin değişeceğini biliyorlardı. Bu yüzden ortamı daha da zorlaştırdılar. Ancak, artık gerçeği söylemenin zamanı geldi. Önceki hükümet faiz dışı krediyi 1,8 olarak açıklamıştı. Oysa gerçekte bu rakamın 0,3 olduğu ortaya çıktı. Vergi kaçakçılığı konusunda yeterli önlem almadı. Gazeteler Samaras'ın bazı yakın çalışma arkadaşlarının kontrol edilmesine izin verilmediğini yazdı. İsviçre bankalarına kaçırılan paralar konusunda sadece Yunanistan'ın anlaşması yok."
Çipras'ın eleştirilerine yanıt, eski başbakan Andonis Samaras ve eski dışişleri bakanı Evangelos Venizelos'tan geldi. Samaras ile Venizelos, Çipras'ı borç konusundaki müzakerelerin içeriğini gizlemekle suçladı. Samaras, Syriza hükümetine  "ülkeyi kayalara çarpmak için suç ortağı aramayın" dedi.
