'Popüler diyetler sınıfta kaldı'
Popüler diyetlerin, kalp sağlığı açısından hiçbir yararının olmadığı ve zayıflamada birbirine üstünlük sağlayamadığı kanıtlandı.
Vücut kitle endeksleri 92.5 kg. olan ortalama 45 yaşındaki 2 bin 559 hastayla yapılan ve popüler diyetlerin kilo verme, tansiyon, şeker ve kolesterol açısından kardiyak risk faktörlerinin değerlendirildiği çalışmanın sonuçları hakkında Kardiyoloji Uzmanı Prof. Dr. Timur Timurkaynak bilgi verdi.Kardiyoloji dergisi Circulation’ın Kasım sayısında yayımlanan araştırmanın, 2003-2011 arasında kanıt değeri yüksek 12 çalışmayla yapıldığını belirten ve "Popüler diyetler kalp sağlığını korumada ve zayıflatmada sınıfta kaldı" ifadesini kullanan Prof. Timurkaynak, “Dünyada en yaygın diyet yöntemleri olan düşük karbonhidratlı Atkins, South Beach ve Zone; düşük kalori ve davranış terapisini içeren Weight Watchers yöntemlerini uygulayan hastalar 1-2 yıl boyunca takip edildi. Sonuçlar analiz edildiğinde hiçbir diyet diğerine üstünlük sağlayamadı, kazanan çıkmadı. Popüler diyetleri uygulayan hasta grupları karşılaştırıldığında kilo kaybı farkı bulunamadı. Her iki grupta da ortalama 2.2 kilogramlık zayıflama tespit edildi” dedi.İlk 12 ayda Weight Watchers diyet grubundakilerin daha fazla kilo verdini söyleyen Prof. Timurkaynak, Atkins ve Weight Wetchers diyetinde kaybedilen kiloların 24. ayda geri alındığının gözlemlendiğini ifade etti.KALBİ KORUMUYOR 
Popüler diyetlerin kalp sağlığı açısından sonuçlarını anlatan Prof. Dr. Timurkaynak, bu diyetlerin kalp sağlığını ilgilendiren tansiyon, şeker ve kolesterol değerleri açısından hiçbir yarar sağlamadığı görüşünde. AKDENİZ MUTFAĞINDAN ŞAŞMAYIN Kilo almamak ve kalp sağlığını korumak için kanıtlanmış tek beslenme şeklinin Akdeniz mutfağı ve zeytinyağı olduğunu belirten Prof. Dr. Timurkaynak, “Akdeniz mutfağı mucizevi mutfaktır. Uzun yaşamın sırrı bu mutfağın besinlerinde gizlidir. Yeşillikler, baklagiller, meyveler, zeytinyağı ve tencere yemeği en sağlıklı yiyeceklerdir. Kalp dostu Akdeniz mutfağı, sağlıklı yaşam tarzının temelini oluşturmaktadır. İdeal kilonuzu korumak, zayıflamak ya da kalp sağlığı için tek bir besin kaynağından mucize beklemek yanlıştır” diye konuştu.POLÜLER DİYETLER NE SÖYLÜYOR?Prof. Dr. Timur Timurkaynak, popüler diyetlerin özellikleri hakkında ise şunları söyledi:ATKİNS DİYETİ: Dr. Atkins’in popüler diyet programıdır. Bu diyette karbonhidrat büyük oranda azaltılır, düşük karbonhidratlı yiyecekler alınır. Kendinizi aç bırakmanız gerekmez. Sevdiğiniz yiyecekleri tüketmenize izin veren bir diyet programıdır.SOUTH BEACH DİYETİ: Yemek yemeyi sevenlerin gözdesi olan bir diyet programı. Ani kilo kaybı, sağlıklı kiloya ulaşma ve bunu yaşam tarzına dönüştürme şeklinde 3 aşaması vardır.WEIGHT WATCHERS DİYETİ: Cinsiyet, yaş, kilo, boy, egzersiz durumunuza göre verilen puanlarla size özel diyet listesi oluşturan bir beslenme programıdır. Amerika’dan çıkmış ve dünyanın en yaygın diyetlerinden biridir.ZONE DİYETİ: Bir haftada sağlıklı kilo verdirmeyi amaçlayan Zone diyeti, Cindy Crawford gibi ünlülerin diyeti olarak da bilinir. Yediğiniz yemeğin aldığınız ilaçlar kadar önemli olduğu felsefesine dayanan diyetin temeli; aşırı insülin hormonunu yiyeceklerle düşürmek ve dengede tutmaktır.
