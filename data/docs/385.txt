"Cep"ten bankacılığa alıştık
Mobil bankacılık yoluyla yapılan finansal işlemlerin sayısı, 2014'ün son çeyreğinde bir önceki yılın aynı dönemine göre 2,3 katına çıkarak, 32,9 milyona ulaştı.
Yapılan araştırmalar, Türkiye'de akıllı cep telefonu kullanımının son yıllarda ciddi biçimde arttığını ortaya koydu. Bu kapsamda, 2012 yılında yüzde 14 olan akıllı telefon kullanıcısı oranı, geçen yıl yüzde 39'a çıktı.Akıllı telefon kullanımının hızlı bir şekilde yaygınlaşması, birçok alanda olduğu gibi bankacılık işlemlerine ilişkin mobil uygulamalara ilgiyi önemli ölçüde artırdı. MOBİL FİNANSAL İŞLEMLERİN SAYISI 2,3 KATINA ÇIKTITürkiye Bankalar Birliği verileri değerlendirildiğinde, mobil bankacılık hizmeti kullanan aktif müşteri sayısı bir yılda 2 kattan fazla artarak 2014 yılı sonu itibarıyla 6 milyon 711 bine yükseldi.Başta havale, EFT, fatura ve vergi ödemeleri olmak üzere mobil bankacılık yoluyla gerçekleştirilen finansal işlemlerin sayısı da geçen yılın son çeyreğinde bir önceki yılın aynı dönemine göre 2,3 (yüzde 136) katına çıkarak 32,9 milyona çıktı. Bu dönemde finansal işlemlerin toplam hacmi de 2,7 (yüzde 170) katına ulaşarak 16,6 milyar liradan 44,8 milyar liraya yükseldi.Mobil bankacılık hizmetlerinden söz konusu dönemde finansal işlemlerin yanı sıra yatırım işlemlerinde de yoğun şekilde yararlanıldı. Buna göre geçen yılın son çeyreği ile bir önceki yılın aynı dönemi kıyaslandığında mobil yatırım işlemlerinin sayısı yüzde 74 artarak 2 milyon 687 bine yükseldi. Yatırım işlemlerinin hacmi de 2,3 kat artarak (yüzde 133) yaklaşık 22 milyar lira olarak hesaplandı.
