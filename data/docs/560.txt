HSBC merkezini İngiltere dışına taşıyabilir
HSBC Grup Başkanı Douglas Flint, başkent Londra'daki yönetim merkezini ülke dışına taşımayı değerlendirdiklerini belirterek, "Yönetim kurulu, HSBC genel merkezi için en iyi yerin neresi olabileceğine bakmaya başlamamızı istedi" dedi.
HSBC Grup Başkanı Douglas Flint, HSBC’nin Londra’da düzenlediği toplantıda konuştu.
Flint, "Geniş stratejinin bir parçası olarak, bankanın yönetim kurulu, yönetime HSBC’nin genel merkezi için yeni ortam içerisinde en iyi yerin neresi olabileceğine bakmaya başlamamızı istedi. Bunun ne kadar sürebileceğini söylemek için çok erken, fakat çalışma halindeyiz" diye konuştu.
Douglas Flint, HSBC'nin önümüzdeki dönem faaliyetlerine ilişkin olarak da şunları kaydetti: "HSBC’yi piyasaları ve müşteri tabanımızı en iyi destekleyecek şekilde konumlandırmak, gelecekteki başarımız için kritik önemde. Bu anlamda, finansal kriz sonrasında uygulamaya konan regülasyon ve yapısal reformların şekillendirdiği endüstrimizde yeniden konumlandırma yapmayı değerlendirmek zorundayız."Uzmanlara göre banka, kurumsal müşterilerinin büyük kısmının yer aldığı Asya pazarında büyüme fırsatlarının merkezinde olabilmek için merkezini Hong Kong’a taşıyabilir.
