Cilt kanserinde “otomatik” teşhis
Uzmanlar, “otomatik cilt görüntüleme analiz” metodu ile cilt kanserinde daha fazla vakanın saptanacağını ve erken teşhis imkanının artacağını belirtiyor.
IBM çeşitli kanser vakalarının erken teşhisi için Memorial Sloan Kettering ile sürdürdüğü işbirliğinin yeni sonuçlarını duyurdu. Buna göre IBM, cilt lezyonlarının dermatolojik görüntülerinin analiz edilmesinde bilişsel bilgi işlem yöntemini uygulamaya başlayacak. Medikal görüntülerdeki birtakım modelleri tanımlayarak kalıplar çıkaran bu teknoloji sayesinde hem daha daha fazla vaka saptanacak hem de daha çok erken teşhis şansı yakalanacak.  Yöntemi değerlendiren Memorial Sloan Kettering’de Dermatoloji Bölümü Başkanı Dr. Allan Halpern, “Cilt kanseri ciddi bir kamu sağlığı sorunudur. Erken teşhisle en iyi sonuçların alınabildiği tedavi seçenekleri vardır. Ancak en erken dönemdeki kanserlerin iyi huylu lezyonlardan doğru bir şekilde ayrılması dermatologları dahi zorlayabilir. Bu nedenle zaman içinde medikal görüntüleri tanıyabilen ve en küçük varyasyonları saptayabilen analitikten destek almak, hastalıkla ilgili öngörüleri büyük ölçüde geliştirebilir" diye konuştu.Dr. Noel Codella ise, "Cilt kanserinin yaygınlığını ve ölüm oranlarını göz önüne alırsak, bu gibi çalışmalarla bireylerin sağlığı ve uzun yaşam süreleri üzerinde küresel ölçekte önemli etkilere sahip olma fırsatları kazanacağımızı açıkça görüyoruz” dedi.
