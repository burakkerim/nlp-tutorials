Beşiktaş artık kalan 5 haftada en büyük adaydır
Beşiktaş, Trabzon'da önemli eksiklere, oyun içi olumsuzluklarına rağmen, galip geliyorsa kalan 5 haftada da şampiyonluğun en büyük adayıdır.
Biliç’in hangi 5 yabancı ile sahaya çıkacağını merak ediyorduk. Demba Ba’dan vazgeçti. Her tercih bir vazgeçiştir. Kazanmak zorunda olduğu bir maçta takımın en golcü ve en pahalı oyuncusunu yedek bırakmak neden?
Hadi Mustafa ile Demba Ba birbirine yakın seviyede oyuncular olur. Yine anlaşılabilir. Ayrıca Mustafa Pektemek tek santrfor oynayacak bir futbolcu kesinlikle değil. Nitekim Demba Ba, oyuna girdi ve beceri dolu klas bir gol attı.
KAZANAN HER ZAMAN HAKLIDIR
Sadece tabela değiştirmesi değil. Sahadaki varlığı, servisleri, rakibi tedirgin etmesi gibi farklı faktörler de var. Beşiktaş’ta orta saha veya savunmadan bir oyuncudan vazgeçmek daha mantıklı. Çünkü hem o bölgedeki oyuncuların seviyesi birbirine daha yakın hem de santrfor bu sistemde tek oynuyor. Ancak kazanan her zaman haklıdır. Bu kararlar ve tercihler ile maç kazanılıyorsa Hırvat teknik adam doğrusunu yapıyor demektir. 
İlk yarıda Sivok’un kafası dışında hücumda etkili olamayan bir Beşiktaş izledik. Sosa dışında da hemen hemen hiç bir oyuncu oyunda görünmedi. Trabzonspor ise Beşiktaş karşısında baskı yapmak yerine topun arkasına geçip alan vermeyen bir anlayış ile oynamayı tercih etti. 
BEŞİKTAŞ ARTIK EN BÜYÜK ADAY
İkinci yarıda Tolgay ve Gökhan Töre biraz kıpırdayınca daha iyi bir Beşiktaş izledik. 1-0’dan sonra Trabzon’un bıraktığı alanları iyi kullanan Kara Kartal; 3 kez Tolgay, 1 kez Gökhan, 1 kez Demba Ba, 1 kez de Sosa ile net pozisyonlar buldu. Sivok’un sakatlığı, Olcay’ın sağ bek oynaması gibi unsurlar bile Beşiktaş’ın iyi savunma yapmasını engellemedi. Genç Günay ise yine iyi bir maç çıkarttı.  
Beşiktaş, bu kadar önemli eksiklere, oyun içi olumsuzluklarına rağmen, kalede 3. kaleci Günay ile Trabzonspor deplasmanında galip geliyor ise kalan 5 haftada da şampiyonluğun en büyük adayıdır.  
ÇAKIR PENALTI VE KIRMIZIYI GÖRMEDİ! 
Cüneyt Çakır, Sivok’un burnuna yediği ve hastanelik olduğu pozisyonda penaltı ve sarı kart kararı vermek yerine Trabzon lehine faul verdi. Atınç’ın net bir şekilde çekildiği pozisyonda aynı karede Ersan da bariz bir şekilde itiliyordu.
Ne yazık ki Cüneyt Çakır ve yardımcılarının hiçbiri bu poziyonları göremedi!
