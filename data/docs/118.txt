İşte Renault’nun yüzde 100 elektrikli aracı Zoe
Şehir içi ulaşımda önemli bir alternatif olmayı amaçlayan, farklı tasarımıyla dikkat çeken Renault Zoe Türkiye yollarına çıktı.
Foto Galeri
1 saatlik şarjla 80 kilometre
Karbondioksit salınımını düşürmek ve küresel ısınmayı yavaşlatmak amacıyla tüm dünyada önem verilen araçlar kategorisine giren elektrikli otomobiller, her geçen gün gelişerek günlük hayatımıza girmeyi başardı. İşte onlardan biri de tamamen elektrik motoruyla çalışan Renault Zoe.  Geliştirilmesi esnasında 60’tan fazla patent alınan, İsveç’te  -20 derece de yapılan testlerle şekillendirilen Zoe’nin üretim aşamasında yaklaşık 850 bin kilometre yol kat edilmiş. Dayanıklılık testlerinden başarıyla geçen aracın motoru da önemli sınavlardan geçirilmiş. Öyle ki; Fransa’da elektrik motoruna uygulanan testler 20 yıllık normal kullanıma karşılık gelecek şekilde yapılmış.
Renault Zoe test videosunu izleyin
Euro NCAP çarpışma testlerinden 5 yıldız almayı başaran araçta yuvarlak hatlar ön planda tutulmuş. Siyah renkli ızgara, büyük tasarlanan marka logosu ve gamze şeklinde LED farlar ilk dikkat çeken noktalar oluyor. Gülümseyen bir ön yüzü bulunan aracın elektrikli olduğunu vurgulamak amacıyla logoda, farlarda ve camlarda mavi renkler kullanılmış. Bumerang görünümlü arka farlarda da mavi renk kullanılmış. Şeffaf kapaklı mavi renkli arka farlar sadece frene basıldığında kırmızı ışık veriyor.  Renault Zoe yandan bir coupe gibi gözüküyor. Bunun nedeni aracın yüksek bel çizgisi ve kaporta üzerinde gözükmeyen, cam alana gizlenen kapı kolu. Üzerinde ZOE’nin tasarımcısı Jean Semeriva’nın parmak izi bulunan, kelebek camına konumlandırılmış kapı kolu sayesinde tasarımda güzel bir görünüm yakalanmış. Fakat işlevsel olarak çok kullanışlı olmadığını söylemeliyim. Arka kapıyı tek seferde açabildiğimi hatırlamıyorum!
NTV Otomotiv Editörü Onur Akçay: Aracınız şarjdayken tüm bilgiler telefonunuzda.
20 TL’YE HIZLI, 10 TL’YE YAVAŞ ŞARJ Elektrikli bir otomobilde ilk merak edilen konuların başında aracın menzili ve şarj süreleri geliyor. Renault Zoe’yi ister evinize kurduracağınız bir istasyonda, isterseniz de AVM veya Renault servislerinde bulunan istasyonlardan ücret karşılığında şarj edebiliyorsunuz. Aracı 43 kW’lik bir istasyona bağladığınızda yarım saatte pillerin yüzde 80’i şarj olabiliyor. Fakat 43 kW’lık güç ünitesini her yerde bulmak kolay değil. AVM otoparklarında yaygın olan 22 kW’lık istasyonlarda 1 saatte aracın bataryasının yüzde 80’ini doldurabildim. 22 kW ile 1 saatlik dolum sonrasında soğuk havalarda yaklaşık 80 kilometre menzil yapabiliyorsunuz ve kullanıcıya genel maliyeti yaklaşık 20 TL. Daha ucuz bir şarj isterseniz sabırlı olmanız gerekiyor; ev elektriğiyle yaklaşık 8 saat gerekiyor ve 10 TL maliyetle ortalama 100 kilometre yol yapabiliyorsunuz.    Otomobilin elektronik üniteleri ön kaput altına, 260 kg ağırlığındaki lityum iyon pilleriyse taban halısının altına yerleştirilmiş. Renault Zoe’nin pil kirası 59 Euro’dan başlıyor ve yapılacak kilometreye, kullanılacak süreye göre değişiyor. Örneğin; 48 aylık kontratla yılda 15 bin kilometre yapacak sürücü aylık 96 Euro, 20 bin kilometre yapacak sürücüyse 112 Euro aylık pil kirası ödeyecek.
İlişkili Haberler
Değişimin yeni adı: C4 Cactus
En zor şartlarda konforu yaşayın
ntv.com.tr okurları için test ettik
Yeni BMW 220d'yi test ettik
EVİNİZE ÖZEL ŞARJ İSTASYONU Şarj için Renault bayilerine veya AVM’lere gitmek istemeyenlere özel şarj istasyonları da kurulabiliyor. Peki bahçenize veya garajınıza özel bir şarj istasyonu kurdurmanın bedeli ne kadar? Ev elektriği gücünü simgeleyen 3.7 kW’lık bir istasyonun kurulum maliyeti 800 Euro. Fakat AVM otoparklarındaki gibi çok daha kısa sürede şarj eden 22 kW’lık bir istasyon kurdurmak isterseniz bedeli 1770 Euro. Eğer bu istasyonları dış mekanda bir duvara astıracaksanız ekstra 200 Euro, ayaklı olarak kurulmasını tercih ederseniz 400 Euro daha ödemeniz gerekiyor.   Renault Zoe’de sürücüye şarj esnasında yardımcı olan sistemlerde bulunuyor. 3 yıllık sözleşmeyle uzaktan şarj bilgilerini görüntülemeyi yarayan bağlantı sistemi ‘My Z.E. Connect’ için aylık 5 TL, uzaktan şarj programlama ve klima kontrolüne izin veren ‘My Z.E. Interactive’ adlı sistem içinde aylık 7 TL ücret ödemek gerekiyor. Bu sistemler önemli çünkü sürücüye ciddi bilgiler veren, kolaylıklar sağlayan uygulamaları beraberinde getiriyor. Örneğin; aracı bir AVM otoparkında şarja bağladınız ve alışverişiniz esnasında pillerinizin dolmasını istiyorsunuz. Herhangi bir sebepten dolayı araç dolumdayken nadiren de olsa şarj bağlantısı kesilebiliyor. Eğer bu durumdan haberdar değilseniz 1 saat sonra aracınızın şarj olduğunu düşünerek Zoe’nin yanına geldiğinizde kötü bir sürprizle karşılaşabilirsiniz. Fakat aracınızda ‘My Z.E. Connect’ sistemi mevcutsa şarj kesildiğinde eposta yoluyla uyarı alıyorsunuz. Ayrıca bu sistemler sayesinde Zoe şarjdayken 22 derecede ön ısıtma yapılabiliyor. Bilgisayar, tablet veya telefonunuzdan vereceğiniz bir talimatla araç, kabin sıcaklığını 22 dereceye getirmeye çalışıyor. En önemlisi ısıtma için gücü elektrik motorundan değil, şarja bağlanan ana üniteden alındığı için menzilde bir kayıp yaşanmadan kabini 5 dakikada ısıtıyor.
SICAK HAVALARDA UZAYAN MENZİL Renault Zoe’nin menziline sürücünün etkisi büyük. Yolu okumak, trafiği anlamak, bir sonraki adımı tahmin edip gaz ve freni bilinçli kullanmak menzilin yüzde 15�in üzerinde uzamasını sağlıyor. Vitesin hemen arkasına yerleştirilen Eco tuşuna bastığınızda araç hızını maksimum 90 km/s olarak sınırlıyor, ısıtma ve soğutma fonksiyonları kısıtlıyor ve bu sayede yüzde 30 daha uzun bir menzil sağlıyor. Fakat sürüş sırasında, örneğin; sollama esnasında ihtiyaç duyar gaz pedalına sert basarsanız araç Eco modundan çıkıyor. Soğuk iklimlerde Zoe’nin menzili 100 kilometre civarında. Ilıman iklimlerdeyse 150 kilometreye kadar çıkabiliyor.  Renault Zoe’yi kullanırken frene bastığınızda veya ayağı gazdan çektiğinizde enerji geri kazanımıyla da menzile ciddi katkı yapıyorsunuz. Kabini ısıtmak içinde normalden farklı bir uygulama var. Dışarıdan alınan hava sıkıştırılarak ısıtılıyor ve kabin içine veriyor. Bu sayede üçte bir oranında daha fazla enerji tasarrufu yapılıyor, aracın menzili uzuyor.
7,5 SANİYEDE 80 KM/S HIZA ULAŞIYOR Aracın sürücü hariç boş ağırlığı 1468 kg. 88 beygir gücündeki elektrik motoru, 220 nm torku her devirde verdiği için belirli hızlara kadar performanslı sürüş yapmak mümkün. Özellikle kalkışlarda seri hareket edebilen Zoe 0-50 km/s hızlanmasını 4 saniyede, 0-80 km/s hızlanmasınıysa 7,5 saniyede tamamlıyor. Elektrikli bir otomobil olmasına rağmen 13,5 saniyede 100 km/s hıza ulaşabilen Zoe’nin maksimum hızı 135 km/s. Eğimli yollarda, dik yokuşlarda sürücülerin imdadına yetişen yokuş kalkış destek sistemi Hill Holder’ın Renault Zoe’de standart olduğunu da belirtelim.  Çok konforlu ve sessiz bir sürüş sunan Zoe, elektrikli bir otomobil olmasının avantajlarını sonuna kadar kullanıyor. Fakat şehir içinde çok rahat bir sürüş sunan aracın süspansiyonları, bozuk yollarda ve sert virajlarda biraz fazla yumuşak kalıyor. Bir diğer eleştirim de oturma pozisyonuyla ilgili. Şöyle ki; sürücü koltuğu rahat, ama tabana yerleştirilen piller nedeniyle yüksek bir oturma pozisyonu sunuyor. Koltukta yükseklik ayarı olmadığı için kendinize uygun sürüş pozisyonunu bulmanız biraz zaman alıyor.
İlişkili Haberler
Yeni Scirocco'yu test ettik
Yeni MINI'yi sizler için test ettik
ntv.com.tr okurları için test ettik
ELEKTRİKLİ OTOMOBİLE ÖZEL ÇÖZÜMLER Entegre navigasyon ve multimedya sistemi olan Renault R-Link Zoe’de standart olarak sunuluyor. 7 inç’lik dokunmatik ekran kabin içi şıklığını artırmanın yanı sıra elektrikli otomobile özgü bilgilerde sunuyor. Mesela navigasyonda gitmek için bir semt seçiyorsunuz. Sistem, rotanız için menzilin uygun olup olmadığını söylüyor. Ayrıca direksiyon simidi üzerine küçük bir düğme yerleştirilerek sürücünün gözünü yoldan almadan sistemi kontrol etmesi amaçlanmış. Sürüş esnasında bu düğmeye basarak bazı ayarları sesli komutla yapabiliyorsunuz.   Zoe’nin lastikleri de özel olarak seçilmiş. Çünkü lastikler elektrik motorlu araçların enerji tüketiminin yüzde 30’unu gerçekleştiriyor. Yıpranmadan dolayı fazla ısınan lastikler enerji kaybına sebep oluyor. Bu nedenle araçta Michelin’in elektrikli otomobiller için ürettiği, hamur ve deseni özel bir lastik modeli kullanılmış.
GENEL DEĞERLENDİRME Genel olarak Renault Zoe’yi tatminkar buldum diyebilirim. Hem sessiz hem de gerçekten şık ve rahat bir araç. Fakat şarj istasyonu kurdurmanın maliyeti ve özellikle de aylık pil kirası elektrikli otomobil almak isteyen insanlarının kafasını karıştırıyor. Şu an için ülkemizde birçoğu İstanbul’da olmak üzere yaklaşık 100 civarında şarj istasyonu var. AVM otoparklarındaki istasyonların haricinde belirli Renault servislerinde de şarj istasyonları bulunuyor. Ama bu sayının mutlaka artması gerekiyor. Renault Zoe’nin anahtar teslim fiyatı pil kira bedeli hariç 66.500 TL.
Test ve Yazı: Onur Akçay 
Fotoğraflar: Murat Şahin
 Teknik özellikler  Motor: 88hp Tork: 220 nm Hızlı Şarj Süresi: 1-1,5 Saat  Menzil: 100 – 150 km 0-100 km/s : 13.3 saniye Maksimum hız: 135 km/s Test aracı fiyatı: 66.500 TL
