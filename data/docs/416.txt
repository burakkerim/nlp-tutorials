"2010 KPSS'deki skandal ÖSYM için büyük travma oldu"
ÖSYM Başkanı Ömer Demir, NTV canlı yayınında 2010 KPSS'deki kopya iddialarına değindi ve "Bu skandal ÖSYM için büyük bir travma oldu" dedi.
İlişkili Haberler
KPSS soruşturması "paralel yapı"ya
KPSS usulsüzlüğünün gereği yapılacak
KPSS soruşturmasında 32 tutuklama 
ÖSYM'nin yeni başkanı Prof. Dr. Ömer Demir, NTV canlı yayınında gündeme ilişkin değerlendirmelerde bulundu.
2010 yılında düzenlenen KPSS'deki kopya iddialarına değinen Demir, 'skandalın KPSS için büyük bir travma olduğunu' söyledi.
Demir şu ifadeleri kullandı: 
"Bu yargıya intikal etmiş bir konu. 2010 KPSS skandalı patlak verdiğinde YÖK Başkanvekiliydim. O dönemde YÖK bünyesinde, Devlet Denetleme Kurulu bünyesinde bu konuyla ilgii raporlar hazırlandı. Bu dosyalar savcılığa da verildi. O dönemde ortaya çıkmış deliler genişletiliyor. Bu KPSS'deki skandal ÖSYM için büyük bir travma oldu."
"YASAL BOŞLUKLAR GİDERİLDİ"
Olayın tetiklemesiyle ÖSYM'nin yeni bir yapıya kavuşturulduğunu belirten Demir, "Yeni bir yasa çıkarıldı. Burada birçok yasal boşluklar giderilmiş oldu" dedi.
ÖSYM'nin halen Türkiye'nin en güvenilir kurumlarından biri olduğunu dile getiren Demir, "Binlerce milyonlarca insanın seçildiği en güvenilir sınavların yapıldığı kurumlardan bir tanesi. Kamuoyunda bu travmanın etkileri sürüyor" ifadelerini kullandı.
Demir, kurumun herhangi bir güvenlik açığı olmadığına işaret etti. 
"Gözlemlerime göre, şu andaki sınav tedbirlerine şunları da eklemeliyiz denecek bir şey yok" diyen ÖSYM Başkanı "Akla gelebilecek teknolojik tedbirler alınmış durumda. Sürekli yenilenmesi gereken bir güvenlik sistemimiz var. Güvenlik açıklarımız var mı diye sorulduğu zaman şu anda güvenlik açığımız var diye bir tespitim yok" değerlendirmesini yaptı.
"USULE AYKIRI İMHA YOK"
Söz konusu sınav evraklarının imha edildiğine yönelik iddialara da değinen Demir,  "Bütün sınavlarda, sınav evrakları imha edilir. Bu dönemde de aynı usül takip edilmiş. Soruşturma konusu olan 3 bin küsür sınav evrakı savcılığa teslim edilmiş. Onun dışındakilerle ilgili normal prosedür olarak imha edilmiş. O dönem gerekli uygun yazışmalar da yapılmış. Burada usüle aykırı bir yok etme gibi bir durum yok gibi görünüyor" diye konuştu. 
"SORULARIN NASIL DIŞARI ÇIKTIĞI BİLİNMİYOR"
Demir, o zamanki raporlarda soruların dışarıya nasıl aktarıldığı konusunda bilgi yer almadığını belirtti.
"Sorular biraz daha ham haliyle dışarıda birilerinin bilgisayarında bulundu" diyen Demir şunları kaydetti:
"Sınavdan önce dışarıya çıkmış olduğu açıktı. Yapılan incelemede belli aile yakınlığı olan insanların buralarda tam puan aldıkları gözlemlendi. Fakat dışarı çıkmanın nasıl olduğuna yönelik bir kaydımız yoktu." 
"YARGI KARAR VERECEK"
Haksız kazanımların olduğu tespiti durumunda oluşacak hak kayıplarının telafi elip edilmeyeceğine yönelik soruya ise Demir şu yanıtı verdi:"Bu KPSS'nin bir modülü iptal edilmişti. Genel yetenek sınavıyla ilgili bir işlem yapılmadı ama eğitim bilimleriyle ilgili olan iptal edilmişti. Ama genel yetenekle ilgili bir bulgu olursa ona yargı mercileri karar verecektir."
32 KİŞİ TUTUKLANDI
2010 yılında düzenlenen KPSS sınavında kopya iddialarına ilişkin 23 Mart'ta başlatılan soruşturmada 69 kişi gözaltına alınmıştı. Mahkemeye sevk edilen 62 şüpheliden 32'si tutuklanmıştı.
ÖSYM eski başkanları Ünal Yarımağan ve Ali Demir de "şüpheli" sıfatıyla ifadeye çağrılmıştı.
Soruşturmada 1 numaralı şüpheli olarak gösterilen Fethullah Gülen'in dosyası ise "paralel yapı" soruşturmasını yürüten savcıya gönderildi.
