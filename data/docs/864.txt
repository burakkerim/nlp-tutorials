KKTC'ye yeni cumhurbaşkanı
KKTC'de yapılan cumhurbaşkanlığı seçimlerinin ikinci turunda oyların yüzde 60.5'ini alan sol aday Mustafa Akıncı cumhurbaşkanı seçildi. Bir mesaj yayımlayan Rum lider, Anastasiadis "Sonucu umut verici buluyorum" dedi.
Kuzey Kıbrıs Türk Cumhuriyeti'nin (KKTC) yeni cumhurbaşkanı Mustafa Akıncı oldu.
KKTC'de halk, 19 Nisan'da yapılan cumhurbaşkanlığı seçimlerinin ilk turunda sonuç çıkmayınca, bugün yeniden sandık başına gitti.
İkinci turda, seçimlere bağımsız giren KKTC Cumhurbaşkanı Derviş Eroğlu ile bağımsız sol aday Mustafa Akıncı yarıştı.
Oy verme işleminin tamamlanmasının ardından sayıma geçildi. 
Oyların yüzde 60.5'ini alan Mustafa Akıncı, KKTC'nin yeni cumhurbaşkanı seçildi.
Mustafa Akıncı oy kullanırken
Mevcut Cumhurbaşkanı Eroğlu'nun oy oranı ise yüzde 39.5'te kaldı.
KKTC Yüksek Seçim Kurulu, cumhurbaşkanı seçimini Mustafa Akıncı'nın kazandığını ilan etti.
Sonuçların ilan edilmesinin ardından Derviş Eroğlu, halefi Mustafa Akıncı'yı tebrik etti.
Mustafa Akıncı taraftarları da sokaklara çıkarak kutlama yaptı.
RUM TARAFINDAN İLK TEPKİ
KKTC'deki seçimleri Rum kesimi de yakından takip etti. Rum Yönetimi lideri Nikos Anastasiadis, "Sonucu umut verici buluyorum" onunla buluşmayı sabırsızlıkla bekliyorum" mesajı yayınladı. 
Birleşmiş Milletler'in Kıbrıs özel danışmanı Espen Barth Eide de Mustafa Akıncı'yı kutladı. Eide'nin müzakerelerin yeniden başlamasına ilişkin hazırlık çalışmalarını sürdürmek amacıyla 4 mayıs'ta ada'ya gideceği belirtildi.
MÜZAKERELER BAŞLAYACAK
KKTC'nin 4. cumhurbaşkanı seçilen Akıncı, önümüzdeki 5 yıl boyunca bu görevi yürütecek. Akıncı'nın göreve geldikten sonra 6 aydır askıda bulunan Kıbrıs müzakerelerine başlaması bekleniyor.
MUSTAFA AKINCI KİMDİR?
Mustafa Akıncı, 1947 yılında doğdu. 1973 yılında Ortadoğu Teknik Üniversitesi Mimarlık Fakültesi mezun olan akıncı 28 yaşında Kıbrıs Türk Federe Devleti Kurucu Meclis’ine seçilerek görev yaptı.
29 yaşında Lefkoşa Türk belediyesi başkanı seçildi. Bu görevi 1976-1990 yılları arasında 14 yıl boyunca kesintisiz sürdürdü.1987 yılından 2001 yılına kadar Toplumcu Kurtuluş Partisi genel başkanlığı görevinde bulundu. 1993 – 2009 yılları arasında KKTC Cumhuriyet Meclisi’nde milletvekilliği görevini sürdürdü. 1999 – 2001 döneminde Başbakan Yardımcılığı ve Turizm Bakanlığı görevini üstlendi.
İLK TURDA EROĞLU BİRİNCİ OLMUŞTU
KKTC'deki cumhurbaşkanlığı seçimleri, 19 Nisan'da yapılan ilk turda 7 adaydan hiçbirinin geçerli oyların yüzde 50’sinden fazlasını alamaması üzerine ikinci tura kalmıştı.
İlk turda Eroğlu 107 bin 741 geçerli oyun yüzde 28.15'ini alarak seçimi birinci tamamlarken, Akıncı, oyların yüzde 26.94'ünü alarak ikinci olmuştu.
KKTC'DE İKİNCİ TURA KALAN ÜÇÜNCÜ SEÇİMBugün yapılan seçim, 1995 ve 2000 yıllarındaki seçimlerin ardından ikinci tura kalınan üçüncü seçim olacak. 1995'te Rauf Denktaş ile Derviş Eroğlu ikinci turda yarışmış ve seçimin galibi Denktaş olmuştu. 2000'de ise Denktaş ve Eroğlu yeniden ikinci tura kalmış ancak Eroğlu'nun ikinci tur öncesi adaylıktan çekilmesiyle Denktaş cumhurbaşkanı ilan edilmişti. 
