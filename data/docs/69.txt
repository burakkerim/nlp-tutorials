İngiliz basını: Muhafazakar Parti seçimden galip çıktı
İngiltere’de dün gerçekleşen genel seçimin ardından ülkenin önde gelen gazeteleri, açıklanan sandık çıkış verilerine göre Muhafazakar Parti’nin en fazla oyu alarak kazanacağı sonucunu manşetlerine taşıdı.
İlişkili Haberler
İngiltere'deki seçimden ilk sonuçlar
İngiltere’de dün yapılan genel seçime yönelik seçim yasağının kaldırılmasıyla birlikte yayımlanan ilk sandık çıkış verilerine göre, Başbakan David Cameron’ın liderliğini üstlendiği Muhafazakar Parti 316 koltuk sayısıyla seçim sonucunda en yüksek oyu alıyor. İngiltere basını ise bugün dağıtılacak gazetelerin baş sayfalarına resmi olmayan seçim sonuçlarını yazdı. Ülkenin sayılı gazetelerinden Times, “Muhafazakarlar önde” başlığıyla sandık çıkış sonucunu yazdı. Gazete, Muhafazakarların parlamentoda büyük çoğunluğu oluşturacağını, ana muhalefet İşçi Partisi’nin ise İskoçya’da yok sayıldığı için çöküşe geçeceğini savundu. Guardian gazetesi, baş sayfasına “İşçi Partisi için seçim şoku” manşetini taşıdı. Gazeteye göre, İşçi Partisi geçen genel seçimlerden daha kötü durumda. Telegraph gazetesi, “Cameron, gücünü devam ettirecek” başlığıyla verdiği haberde, Muhafazakarların tekrar çoğunluğu yakaladığını, fakat koalisyon hükümeti olarak beraber yol aldığı Liberal Demokrat Partisi’nin bu seçim sonucunda aşırı kan kaybedeceğini bildirdi. Independent gazetesi, “Şok eden sonuç Muhafazakarların zaferine işaret ediyor” başlığını kullandı. Gazete, Liberal Demokratların 2010 seçimlerine kıyasla 40 milletvekili gerilediğini yazdı. En çarpıcı manşet ise Daily Mirror gazetesine ait. Daily Mirror gazetesi manşet sayfasında tamamen siyah fon kullanarak, kazanacağı öngörülen Muhafazakar Parti’ye ilişkin sadece “5 lanet olası yıl daha mı?” başlığını attı. Daily Mail gazetesi de sonuçları “Cameron başbakanlık binasına geri dönüyor” manşetiyle yansıttı. İngiltere’de resmi olmayan sonuçlara göre, Muhafazakarlar 316 koltuk sayısıyla en çok oy kazanacak siyasi parti olarak öngörülüyor. Ed Miliband liderliğindeki ana muhalefet İşçi Partisi'nin 239 sandalye, ayrılıkçı İskoç Ulusal Partisi (SNP)'nin 58 sandalye, Liberal Demokrat Parti'sinin 10 sandalye, Birleşik Krallık Bağımsızlık Partisi (UKIP)'in 2 sandalye, diğer siyasi partilerin ise 25 sandalye kazanacakları ifade ediliyor.
