Bursa, "otomotiv test merkezi"nde iddialı
Bursa Ticaret ve Sanayi Odası (BTSO) Yönetim Kurulu Başkanı İbrahim Burkay, dünyanın en ileri test teknolojilerinin kullanılacağı merkezin, otomotiv sektörünün kalbinin attığı Bursa'da yapılması gerektiğini belirterek, "Türkiye ekonomisinde birçok ilki başaran Bursa, otomotiv test merkezinde kullanılacak makineleri de üretebilecek kabiliyete sahiptir" ifadesini kullandı.
Odadan yapılan yazılı açıklamaya göre, Burkay, Bursa'nın Türkiye'nin 2023 hedefleri doğrultusunda önemli projelere ev sahipliği yaptığını ve kentin tüm dinamiklerinin otomotiv test merkezinin Bursa'ya kazandırılması için yüksek bir irade ortaya koyduğunu vurguladı.Bursa'nın bu konuda büyük bir potansiyeli bulunduğunu ifade eden Burkay, "Dünyanın en ileri test teknolojilerinin kullanılacağı otomotiv test merkezi, sektörün kalbinin attığı Bursa'ya yapılmalı. Türkiye ekonomisinde birçok ilki başaran Bursa, otomotiv test merkezinde kullanılacak makineleri de üretebilecek kabiliyete sahiptir" görüşlerini iletti.Burkay, Bursa iş dünyasına desteğinden dolayı Bilim, Sanayi ve Teknoloji Bakanı Fikri Işık'a teşekkür etti.Makine ile Otomotiv Sektör Konseylerinden sorumlu BTSO Yönetim Kurulu Üyesi Cüneyt Şener ise otomotiv fabrikalarının ağırlıklı olarak Bursa ve çevresinde yerleşik olduğuna dikkati çekti. Şener, "Buna bağlı olarak makine sektörü de uygun fiyat ve yüksek kaliteyle dünya standartlarında üretim yapma kapasitesine sahiptir. Otomotiv test merkezinde kullanılacak makinelerin Bursa'dan karşılanacak olması da son derece isabetli bir karardır" değerlendirmesinde bulundu.Bakan Işık, 20 Aralık 2014'te Bursa'da düzenlenen "Ulusal Otomotiv Tedarik Çalıştayı"nda, Türkiye'nin otomotiv test merkezini mutlaka yapacağını, merkezin kurulacağı il konusunda ise birinci önceliklerinin Bursa olduğunu açıklamıştı. Bu arada, Işık'ın yaklaşık 130 milyon avroya mal olması beklenen merkezin makine parkı yatırımının 100 milyon avroya ulaşacağını, bu yatırımlarda Bursalı firmaların aktif rol oynaması gerektiğini söylediği öğrenildi.
