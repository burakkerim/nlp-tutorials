2008, Dakar’a hazır
Peugeot 2008 DKR, Red Bull ve Total ile 2015 yılından itibaren dünyanın en uzun ve zor raid rallisinde 10 bin kilometrede mücadele edecek.
Şirket açıklamasına göre, Peugeot 25 yıl aradan sonra Carlos Sainz ve Cyril Despres yönetiminde Dakar Rallisi'nde yeniden yarışarak, 4x4’lerle boy ölçüşecek.Yarışların başlayacağı 4 Ocak tarihi yaklaşırken, Fransız mühendisleri tarafından geliştirilen Peugeot 2008 DKR dönüşüm sürecini başlatarak, yarışa katılımının sembolü mavi, kırmızı ve beyaz renklerle donandı. Ayrıca, Peugeot 2008 DKR ile Fas'ta son aylarda yapılan test sürüşleri ise tüm ekibin cesaretini artırdı.
Açıklamada görüşlerine yer verilen Peugeot Sport Direktörü Bruno Famin, yaptıkları testlerin teknik seçimlerinin isabetli olduğunu gösterdiğini belirterek, "Bu maceraya tutkuyla ve aynı zamanda oldukça tevazuyla yaklaşıyoruz. Bu ralli krosa en zorlu yarıştan başlarken, mutlaka birçok engel ve sorunla karşılaşacağız. Dolayısıyla etap etap ilerlememiz gerekiyor. Bu ilk yıl için 1 numaralı hedefimiz maksimum sayıda otomobille mümkün olan en uzak noktaya gitmek" ifadelerini kullandı.
Carlos Sainz de teknik opsiyonların doğruluğunu teyit ederek, "Ekip karşılaşabileceğimiz farklı zemin türleriyle başa çıkabilmemiz için, çok yönlülük özelliği sunan, özel, ve yenilikçi bir otomobil hazırladı. Konsept iyi işliyor. Testlerimiz sonrasında, çıkarıldığı ilk yılında tüm yarış otomobillerinde olduğu gibi güvenilirliğinden yüzde 100 emin olmak zor olsa da çok hızlı gidebileceğimizi biliyorum" değerlendirmelerini yaptı.
