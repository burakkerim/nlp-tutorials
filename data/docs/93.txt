Solaryuma sınırlama geliyor
Sağlık Bakanlığı’nın yeni düzenlemesiyle 18 yaşından küçükler ancak ailesinin izni ile solaryuma girecek, solaryum öncesi herkese, zararlarıyla ilgili onay formu imzalatılacak.
Solaryum kullanıma sınırlama geleceğine ilişkin açıklamayı, Sağlık Bakanlığı Müsteşar Yardımcısı İrfan Şencan yaptı. Şencan, konuyla ilgili hazırlanan yönetmeliğin önümüzdeki günlerde yürürlüğe gireceğini söyledi. Buna göre, solaryuma gireceklere öncesinde uygulamanın zararları hakkında bilgi verilecek ve bir onay formu imzalatılacak. Ayrıca 18 yaşından küçükler, ailelerinin imzası olmadan solaryuma giremeyecek. İzin formunda, 18 yaşından küçüklerin, hassas ciltlilerin, vücudun ben sayısı fazla olanların, çil veya güneş lekesine yatkın olanların ve ilaç alanların solaryum cihazı kullanmamaları önerilecek. Solaryuma girmeden güneş kremi ve UV geçirmeyen fiziksel örtüler kullanılması tavsiye edilecek. Uzmanlara göre, özellikle 18 yaş öncesinde ultraviole ışınlarına maruz kalmak erken deri yaşlanmalarına ve cilt kanserine neden olabilir.
