Suudi Arabistan-Yemen sınırında çatışma
Suudi Arabistan askerleri ile Yemen ordusundaki isyancı birliklerin desteklediği Husi Ensarullah Hareketi militanları arasında çıkan çatışmalarda, 3 Suudi askerin ve onlarca militanın hayatını kaybettiği bildirildi.
Suudi Arabistan resmi haber ajansında yayımlanan Savunma Bakanlığının açıklamasına göre, Suudi Arabistan kara kuvvetlerinin, Husi militanlar ve onlara destek olan ordu birliklerinin ülkenin güney sınırında yer alan Necran bölgesindeki saldırılarını başarılı bir şekilde püskürttüğü belirtildi. 
Saldırganların sınır merkezleri ve gözetleme noktalarını hedef aldığı kaydedilen açıklamada, çatışmalarda onlarca militanın ve 3 Suudi Arabistan askerinin hayatını kaybettiği ifade edildi.
Dün akşam Suudi Arabistan'ın Yemen sınırındaki Cazan'a atılan roket sonucu sınır muhafızlarından bir kişinin öldüğü bildirilmişti.
Ülkedeki Husilerin ilerleyişini durdurmak için Suudi Arabistan öncülüğündeki koalisyon, 26 Mart'ta "Kararlılık Fırtınası" adlı hava harekatı başlatmıştı. Yemen'de Cumhurbaşkanı Abdurabbu Mansur Hadi yönetiminin müdahale çağrısı üzerine başlatılan operasyonun 21 Nisan'da sona erdiği açıklanmış ve koalisyon güçlerinin sözcüsü Tuğgeneral Ahmed el-Asiri, Yemen halkı için artık "Umuda Dönüş" operasyonunun başladığını söylemişti.
