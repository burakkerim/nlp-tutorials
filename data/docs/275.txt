Teknogirişimciye 128 milyon liralık destek verildi
Bilim, Sanayi ve Teknoloji Bakanı Işık, Teknogirişim Sermayesi Destek Programı kapsamında, 2009-2015 yılları arasında girişimcilere 127 milyon 549 bin lira destek sağlandığını bildirdi.
Bilim, Sanayi ve Teknoloji Bakanı Fikri Işık, yaptığı açklamada, Teknogirişim Sermayesi Destek Programı kapsamında yüksek eğitimli ve nitelikli gençlerin teknoloji ve yenilik odaklı iş fikirlerinin teşebbüse dönüştürebilmeleri için desteklendiğini, izlendiğini ve sonuçların değerlendirildiğini söyledi. 
Söz konusu dönemde 8 bin 557 başvuru geldiğini ve bin 841 girişimcinin desteklendiğini bildiren Işık, Teknogirişim Sermayesi Destek Programı kapsamında, 2009-2015 yılları arasında girişimcilere 127 milyon 549 bin lira destek sağlandığını belirtti. Bu desteklerle bin 304 işletme kurulduğunu aktaran Işık, yaklaşık 2 bin 600 kişiye de istihdam sağlandığını kaydetti.
Işık, programın başladığı 2009 yılında 159 olan başvuru sayısının 2015 yılında bin 931'e yükseldiğine dikkati çekerek, bu yıl başvurulardan 483'ünün desteklendiğini ifade etti. Geçmiş yıllarda proje değerlendirme süresinin 197 gün olduğunun altını çizen Işık, 2015 yılında projelerin değerlendirme sürecinde bin 200 akademisyenin görev aldığını ve değerlendirmenin 100 günde tamamlandığını belirtti.
"SİZ GELİŞTİRİN, BİZ DESTEKLEYELİM"
Girişimcilere, "Siz yeter ki katma değeri yüksek proje geliştirin, biz destekleyelim" çağrısında bulunan Işık, program kapsamında destek alan iller arasında 140 girişimci ile Ankara'nın birinci, 127 girişimci ile İstanbul'un ikinci ve 35 girişimci ile İzmir'in üçüncü olduğunu dile getirdi.
Işık, üniversite bazında ise Orta Doğu Teknik Üniversitesinden 44, İstanbul Teknik Üniversitesinden 37 ve Yıldız Teknik Üniversitesinden 27 girişimciye destek sağlandığını kaydetti.
Desteklenen projelerin alanları hakkında da bilgi veren Işık, "Teknolojik alanlarına göre desteklenen projelerde; yüzde 38 ile birinci sırayı 'elektronik bilişim teknolojileri ve telekomünikasyon' aldı. Söz konusu alanda, 180 proje geliştirildi. İkinci sırada, yüzde 18 ile 86 proje geliştirilen 'endüstriyel üretim malzeme ve taşıma teknolojileri' ve üçüncü sırada ise yüzde 15 ile 67 proje geliştirilen 'diğer endüstriyel teknolojiler' yer aldı" diye konuştu.
