Angelina Jolie, Suriye krizi nedeniyle BM Güvenlik Konseyi'ni eleştirdi
ABD'li oyuncu ve BM Mülteciler Yüksek Komiserliği Özel Elçisi Angelina Jolie, BM Güvenlik Konseyi üyelerine Suriye'deki krizi sonlandırmak için birlik çağrısı yaparak, "Suriyeli mültecilerin BMGK'ya gelerek sıkıntılarını anlatma imkanı yok. Lütfen siz oralara giderek yaşananları birinci elden görün" dedi.
Jolie, BM Güvenlik Konseyi'nde Suriye'deki insani duruma ilişkin düzenlenen toplantıda yaptığı konuşmada, bugüne kadar Suriyeli mültecilerin barındığı Irak, Ürdün, Lübnan, Türkiye ve Malta'daki kampları 11 kez ziyaret ettiğini söyledi. "Keşke orada görüştüğüm Suriyelilerin bazıları burada olsaydı" diye konuşan Jolie, şöyle devam etti: "Irak'taki kampta karşılaştığım kadın burada olsaydı kızının silahlı kişiler tarafından kaçırılıp seks kölesi olarak kullanılmasının nasıl bir duygu olduğunu anlatırdı."Suriyelilerin açlıkla mücadelesinden, çatışmalarda yakınlarını kaybetmelerinden örnekler veren Jolie, "Yaklaşık 4 milyon Suriyeli mülteci, tarafı olmadıkları savaşın kurbanı. Bir de üstüne damgalanıyorlar, istenmiyorlar ve yük olarak görülüyorlar" diye konuştu.BM'nin görevinin çatışmaları engellemek, siyasi çözüm bularak insanları kurtarmak olduğunu ancak bunun Suriye'de başarılamadığını vurgulayan Jolie, BM Güvenlik Konseyi'nin sorumluluğunu yerine getirememesi nedeniyle bu ülkedeki durumun daha da kötüye gittiğini anlattı.Şubattaki son ziyaretinde mültecilerin umutsuzluk içinde "Niçin biz Suriye halkı kurtarılmaya değmiyoruz " sorusunu sorduklarını dile getiren Jolie, uluslararası toplumun eylemsizliğinin nedeninin bilgi eksikliği değil siyasi irade eksikliği olduğunu vurguladı.BMGK'dan üç talepAngelina Jolie, BMGK'dan üç talebi olduğunu kaydederek bunların, çözüm için birlik olunması, mültecilerin tüm ülkeler tarafından kabul edilmesi ve yardım sağlanması ile özellikle cinsel suçlar gibi savaş suçlarının cezasız kalmayacağının gösterilmesi olduğunu söyledi.Jolie, BM Güvenlik Konseyi üyelerine mültecileri ziyaret etme çağrısı da yaparak, "Suriyeli mültecilerin BMGK'ya gelerek sıkıntılarını anlatma imkanı yok. Lütfen siz oralara giderek yaşananları birinci elden görün" dedi.Dünya genelinde 52 milyon kişinin yerlerinden ayrılmak zorunda kaldığını da hatırlatan Jolie, "Çağımız sadece krizlerle değil aynı zamanda bu krizlere uluslararası toplumun nasıl tepki verdiği ile de anılacak" şeklinde konuştu.Avrupa ülkelerinin mülteci kabul etmemesine ve Akdeniz'de hayatını kaybeden yüzlerce insana dikkat çeken Jolie, "Binlerce mültecinin, dünyanın en varlıklı kıtasının kapısında boğulmasını izlemek yürek burkucu. Kimse kendisinin ve çocuklarının canını tam bir umutsuzluk içinde olmasa riske atmaz" ifadelerini kullandı.
