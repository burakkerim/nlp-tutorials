’Çerkes sürgünü’ 151. yılında
’Çerkes Sürgünü ve Soykırımı’nın 151. yıl dönümünde protesto gösterileri ve anma programları gerçekleştirilecek.
Çerkes Dernekleri Federasyonu genel merkezinde yapılan ve çok sayıda Çerkes kurumundan temsilcinin de katıldığı toplantıda; ’Çerkes Soykırımı ve Sürgünü’nü daha güçlü şekilde duyurma’ ve 21 Mayıs 2015 Perşembe akşamı 21.00’da İstanbul’daki Rusya Konsolosluğu önünde büyük bir protesto programı gerçekleştirme kararı alındı.
Çerkes Fed tarafından konuyla ilgili yapılan açıklamada, "Çerkes Soykırımı ve Sürgünü’nün 151. yılı olması nedeniyle bu yıl, Çerkeslerin ve diğer Kafkasyalı halkların yaşamış olduğu büyük acılar güçlü bir şekilde anlatılacak, bu yönde büyük bir kamuoyu oluşturulacak. 21 Mayıs’ta 20.00’da Galatasaray Lisesi önünde toplanacak olan Çerkesler daha sonra 21.00’da İstanbul’daki Rusya Konsolosluğu önünde büyük bir protesto programı gerçekleştirecek" denildi.
Öte yandan, Birleşik Kafkasya Derneği ve Kafkas Vakfı tarafından 10 Mayıs pazar günü 13.00’te Feriköy Mezarlığında ’Birleşik Kafkasya Cumhuriyeti’ni ve bu devletin başkanı Pşımaho Kosok’u Anma Programı’ düzenlenecek. Adığe Khase-Çerkes Derneği tarafından 22 Mayıs Cuma akşamı Eyüp Sultan Camii’nde mevlit okutulacak. 24 Mayıs pazar günü saat 14.00’te ise Çerkesya Yurtseverleri tarafından Rusya Konsolosluğu önünde basın açıklaması gerçekleştirilecek.
