ABD Senatosu'ndan İran tasarısına onay
Senato Genel Kurulu, Kongre'ye İran'la herhangi bir nükleer anlaşmayı onaylama ya da reddetme hakkı veren tasarıyı kabul etti.
ABD Senatosu, Kongre'ye İran'la nükleer müzakerelerde varılacak olası bir nihai anlaşmayı onaylama ya da reddetme hakkı veren tasarıyı oy birliğiyle kabul etti.
Komitenin Cumhuriyetçi Başkanı Bob Corker'ın öncülük ettiği tasarı, Senato Genel Kurulu’nda ele alındı. Tasarı, 1’e karşı 98 oyla onaylandı. 100 sandalyeli senatoda, oylamada tek "hayır" oyunu Cumhuriyetçi Parti Arkansas Senatörü Tom Cotton kullandı. Demokrat Parti California Senatörü Barbara Boxer ise oylamaya katılmadı.
ABD Başkanı Barack Obama, nükleer müzakereler devam ederken Kongre'nin İran'la ilgili tasarı geçirmesine şiddetle karşı çıkmıştı. Ancak Beyaz Saray, tasarının geçen ay Senato Dış İlişkiler Komitesi’nde oylandığı gün, iki partinin uzlaşısı sonucu hazırlanan yeni versiyonunu destekleyebileceği işaretini vermişti.
Tasarının yeni hali, Tahran'ın nükleer silah geliştirmesini engelleyen ve bunun karşılığında İran'a yönelik yaptırımların yumuşatılmasını öngören bir nihai anlaşmayı gözden geçirmesi için Kongre'ye tanınan süreyi 60 günden 30 güne indiriyor. Bu sürede Obama, başkanlık kararnamesiyle getirdiği yaptırımları kaldırabilecek ancak Kongre tarafından çıkarılan yaptırımları iptal edemeyecek. Anlaşma Kongre'ye 9 Temmuz'dan sonra sunulduğu takdirde gözden geçirme süresi tekrar 60 güne çıkacak.
Başkan Obama'yı Kongre'ye her 90 günde bir, İran'ın herhangi bir nihai anlaşmanın şartlarını yerine getirdiğini teyit etmekle yükümlü tutan uzlaşı tasarısında, Obama yönetiminin bir önceki taslakta en fazla itiraz ettiği maddelerden, Başkan'ın her 90 günde bir Kongre'ye, İran'ın ABD'ye yönelik terör eyleminde bulunmadığı ya da terör eylemini desteklemediğini tasdik etmesi şartını içeren düzenleme çıkarıldı.
Senato Genel Kurulu'ndan geçen tasarının Temsilciler Meclisi Genel Kurulu’nda da onaylanması gerekiyor. 
