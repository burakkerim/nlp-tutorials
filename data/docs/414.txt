Deniz Seki, sahte reklamlara savaş açtı
Deniz Seki resmini ve ismini izinsiz kullanan zayıflama ilacının siteleri için hukuk mücadelesi başlattı.
Asliye Ceza Mahkemesi’ne başvuran şarkıcı Deniz Seki’nin avukatları, 6 internet sitesinde müvekkillerinin rızası ve bilgisi dışında isim ve fotoğrafı kullanılarak bir zayıflama ürününün reklamının yapıldığı öne sürdü.
Deniz Seki’nin söz konusu zayıflama ürünü şirketi ile hiçbir surette reklam sözleşmesi yapmadığını ileri süren avukatlar, müvekkillerinin söz konusu ürünü de hayatının hiçbir döneminde kullanmadığını ifade etti. Müvekkillerinin rızası ve bilgisi dışında isim ve fotoğrafı kullanılmak suretiyle hukuka aykırı reklam yapılmasının müvekkillerinin kişilik haklarını ihlal ettiğini belirtti.
Avukatlar bu nedenle reklamın verildiği internet sitelerine erişimin engellenmesi kararı verilmesini talep etti.Yapılan talebi değerlendiren İstanbul Sulh Ceza Mahkemesi, verdiği kararda, “Talep sahibinin görüntülerine yer verilen içerikte kişi haklarını ihlal eden bir söz ve cümle kullanılmadığı” gerekçesiyle red kararı verildi.Avukatlar Sulh Ceza Mahkemesi’nin verdiği ve müvekkillerinin kişilik haklarının ihlal edilmediği yönündeki kararın hukuka aykırı olduğunu belirterek bu kararın kaldırılmasını, kaldırılmaz ise dosyanın itiraz için Asliye Ceza Mahkemesi’ne gönderilmesini talep etti.
Sulh Ceza Mahkemesi önceki kararını değiştirmemesi üzerine dosya itiraz üzerine Asliye Ceza Mahkemesi’ne gönderildi.
