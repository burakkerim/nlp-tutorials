Pacquiao ameliyat oldu
Filipinli boksör Manny Pacquiao ameliyat oldu. "Asrın müsabakası"nda ABD'li Mayweather'a yenilen Pacquiao'nun ringlere dönmesinin 4-6 ay sürmesi bekleniyor.
Filipinli boksör Manny Pacquiao, ABD'li Floyd Mayweather'a kaybettiği "asrın müsabakası"nın ardından tartışmalara neden olan sağ omzundaki sakatlık nedeniyle ameliyat edildi.      ABD basınına açıklamada bulunan Pacquiao'nun doktoru Neal ElAttrache, operasyonun başarılı geçtiğini belirterek 36 yaşındaki boksörün iyileşme sürecinin ardından ringlere döneceğini ifade etti. Pacquiao'nun tam olarak sağlığına kavuşmasının 4-6 ay sürmesi bekleniyor.      Las Vegas'ta 3 Mayıs'ta yapılan ve "asrın müsabakası" olarak nitelendirilen tarihin en yüksek ödüllü boks karşılaşmasında Mayweather, Pacquiao'yu 12 raunt sonunda puanla yenerek yenilmezlik unvanını (48-0) sürdürmüştü.      Para ödülü 300 milyon doları bulan mücadele öncesi sakatlığını gizlediği öne sürülen Pacquiao'nun para veya müsabakalardan men cezası alabileceği iddia edilmişti.
