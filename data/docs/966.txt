Konut satışında İstanbul açık ara önde
Türkiye genelinde konut fiyatlarında Şubat sonu itibarıyla yıllık artış yüzde 17.57'yi buldu. İstanbul'daki artış, yüzde 27.74 oldu.
Merkez Bankası'nın Türkiye Konut Fiyat Endeksi (TKFE) verilerine göre, konut fiyatları Şubat ayında bir önceki aya göre yüzde 1.72 artarken, konut fiyatlarındaki yıllık bazda reel artış da yüzde 9.32 düzeyinde gerçekleşti.Metrekare başına konut değeri olarak hesaplanan birim fiyatlar 2014 yılı Şubat ayında 1,325.92 lira düzeyindeyken, bu yıl Şubat ayında 1,537.79 liraya yükseldi.Türkiye genelinde son iki yılda yapımı gerçekleşen konutların değerleme raporları analiz edilerek hesaplanan Türkiye Yeni Konutlar Fiyat Endeksi (TYKFE) verilerine göre de, yeni konut fiyatlarındaki aylık artış yüzde 2.24 ve yıllık artış yüzde 14.48, yıllık reel artış da yüzde 6.44 oldu.
İSTANBUL ZİRVEDE
Üç büyük il arasında İstanbul'daki konut fiyatları artışları açık ara birinci oldu.
Buna göre, fiyatlar aylık bazda İstanbul, Ankara ve İzmir'de sırasıyla yüzde 2.45, yüzde 1.35 ve yüzde 1.74 arttı.
Böylece, yıllık bazdaki artışlar da İstanbul, Ankara ve İzmir'de sırasıyla yüzde 27.74, yüzde 10.84 ve yüzde 14.33 olarak gerçekleşti.Üç büyük ilin yeni konut fiyatları da Şubat ayında bir önceki aya göre, İstanbul, Ankara ve İzmir'de sırasıyla yüzde 2.21, yüzde 2.71 ve yüzde 2.59 oranlarında yükseldi.Yeni konut fiyatları yıllık bazda ise, İstanbul, Ankara ve İzmir'de sırasıyla yüzde 22.15, yüzde 9.99 ve yüzde 17.97 yükseldi.Konut Fiyat Endeksi (KFE) konut kredisi kullandıran bankalardan, satışa konu olan konutlar için kredi kullandırma aşamasında düzenlenen değerleme raporlarındaki konut değerleri esas alınarak hesaplanıyor.
