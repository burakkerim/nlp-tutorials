'Modifiye araçlar kaza riskini artırıyor'
Araçlarında genellikle süs amaçlı değişiklik yaptıran sürücülerin trafik güvenliğini tehlikeye düşürdüğü, bunun da kaza riskini artırdığı bildirildi.
Ordu Emniyet Müdürlüğü Trafik Tescil ve Denetleme Şube Müdürü İsmail Erol, son dönemde üzerinde değişiklik yapılan, kişiselleştirilen "modifiye" araç sayısının arttığına işaret etti. 
Modifiye araçların öncelikle kötü bir görüntü oluşturduğunu, aynı zamanda çevre kirliliğine sebebiyet verdiğini belirten Erol, bu tür araçların kaza riskini ve kazalardaki ölüm ve yaralanma oranını da artırdığını söyledi. 
Araçlara renkli cam filmi takılmasının, abartılı egzoz kullanılmasının ve otomobillerin yaylarının kesilmesinin yasak olduğunun altını çizen Erol, kurallara uymayan sürücülere Karayolları Trafik Kanunu'na göre ceza yazıldığını kaydetti. 
"Cezası yazılan araçlarda ikinci sefer de modifiye kullanılması durumunda araçları bağlayarak otoparka çekiyoruz ve trafikten men ediyoruz" diyen Erol, sürücülerin araçlarını, fabrika çıkışlı teknik belgeli, orijinal haliyle kullanmaları uyarısında bulundu. 
"KAZA RİSKİ ARTIYOR"Araçlarda yapılan her türlü teknik değişikliğin ve şekil değişikliğinin yasak olduğunu tekrarlayan Erol, bu değişikliklerin kaza riskini artırdığını vurguladı.
Erol, "Örneğin araç camlarına renkli film takılmasının ardından sürücünün görüş açısı yarı yarıya düşüyor. Özellikle geceleri sürücüler renkli camlardan dolayı çevresinde olan bitenleri anında fark edemiyor ya da göremeyebiliyor. Bu da dikkatsizlikle kazaların artmasına neden oluyor. Kazaların olması durumunda ise filmli camlar kırılmadığından araç içerisinde sıkışan yolcu kendisini dışarıya atamıyor. Bu da kaza anındaki yaralanma ve ölüm oranını artıyor" dedi. 
"YAYI KESİK ARAÇLAR TAKLA ATABİLİYOR"Öte yandan son dönemde yayı kesilmiş araçlara sıkça rastladıkları anlatan Erol, şunları kaydetti:
"Bu araçlar yere çok yakın olduğundan yollarda oluşmuş tümseklere rahatlıkla çarpabiliyor. Eğer araç hızlı seyrediyorsa bu aracın çarpmanın etkisiyle takla atma riski çok yüksek. Geçmiş dönemlerde bu tür kazalara oldukça fazla şahit olduk. Sürücülerin özellikle araç yaylarını kesmemelerini öneriyoruz. Aksi durumda sürücülerin araçlarındaki her değişiklikte hem kendi can güvenliğini hem de başkalarının can güvenliğini tehlikeye sokacaklarını bilmelerini istiyoruz."
Erol, modifiye araçlara 189 liradan başlayan para cezası yazdıklarını sözlerine ekledi. 
