Gözleri uyurken tedavi eden lens
Miyop ve astigmat tedavisinde alternatif bir yöntem olan uyku lensleri, sadece uyurken takılıyor. Yöntemle, gözlük ve kontakt lense gün içinde ihtiyaç duyulmuyor.
Göz Hastalıkları Uzmanı Op. Dr. Cüneyt Ocak, miyopi ve miyop astigmat tedavisinde; gözlük, kontakt lens ve excimer lazer tedavilerine alternatif olan ortokeratoloji sayesinde hastaların gün içerisinde lens kullanmak durumunda kalmadığını söylüyor. Dr. Ocak’a göre yöntemle açık alanlarda, kuru ve tozlu ortamlarda bulunmak, havuza ve denize girmek kâbus olmaktan çıkıyor. Astigmat ve miyopun tedavi edilmesi veya en aza indirilmesi için özel olarak tasarlanmış lenslerle, korneanın şekillendirilmesi işlemi olan ortokeratoloji, son 10 yılda yenilenen kontakt lens teknolojisi ile birlikte tüm dünyada uygulanıyor. Göz kızarıklığı ile kuruluk yüzünden lens takamayan hastalar için ideal olan yöntem özellikle profesyonel veya amatör sporcular, endüstri çalışanları, zorlu şartlarda çalışan asker, polis ve itfaiye mensupları, kuru ve tozlu ortamlarda bulunan hastalar tarafından tercih ediliyor.Ortokeratoloji, yani uyku lensleri, sadece geceleri uyurken takılıyor ve uyandıktan sonra çıkartılıyor. Lensler gece uykuya yatarken uygulandığı için enfeksiyon riski bulunmuyor. Bu metod uygulanmaya başladıktan sonra gözlük ve kontakt lense gün içinde ihtiyaç duyulmuyor. Lensler ayrıca, miyopinin ilerleme hızını da önemli ölçüde yavaşlatıyor.
Dr. Cüneyt Ocak, gece lenslerinin yaşam konforunu arttırdığını söyledi.
Op. Dr. Cüneyt Ocak, ortokeratoloji tedavisinde hiçbir ağrı hissedilmediğini ve lazer cerrahisinin gerektirdiği steroid ve antibiyotik gibi damlaların kullanılmasına ihtiyaç duyulmadığına dikkat çekiyor. Excimer lazer sonrası iz belli olurken ortokeratoloji lensi uygulanan hastalarda hiçbir şekilde iz kalmadığını belirten Ocak, “Lazer cerrahisi 20 yaşın üstündeki kişilere uygulanırken ortokeratoloji 7 yaşından büyük çocuklar dahil her yaştan kişiye göz yapısı uygunsa uygulanabiliyor. Ortokeratoloji uygulandıktan sonra miyopinin artması durumunda lens kolaylıla değiştirilebiliyor. Excimer lazer sonrasında ise numaranın artması durumunda tekrar ameliyat olmak gerekiyor. Ortokeratoloji göz numarası büyürken bile uygulanıyor, lazer cerrahisinde ancak numara sabitlenince uygulama yapılabiliyor” diyerek ortokeratoloji tedavisinin lazer cerrahisine kıyasla avantajlarını vurguluyor.
