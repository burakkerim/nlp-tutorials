Türkiye'nin 2014 yılı kitap istatistiği açıklandı
Türkiye İstatistik Kurumu, geçen yıla ilişkin Uluslararası Standart Kitap Numarası (ISBN) İstatistikleri'ni açıkladı. Buna göre Türkiye'de geçen yıl 44 bin 613 kitap yayımlandı.
Türkiye İstatistik Kurumu, geçen yıla ilişkin Uluslararası Standart Kitap Numarası (ISBN) İstatistikleri'ni açıkladı.
E-KİTAPTA REKOR ARTIŞ
Buna göre, geçen yıl yayımlanan materyallerin sayısı önceki yıla göre yüzde 7,2 artarak 50 bin 752'ye çıktı. En yüksek artış, yüzde 128 ile elektronik kitaplarda (web tabanlı) gerçekleşti.
Geçen yıl yayıncılar tarafından 44 bin 613 kitap, 483 elektronik kitap (DVD, VCD, CD), 5 bin 245 web tabanlı elektronik kitap, 193 konuşan kitap (kaset, CD, DVD), 16 harita ve 202 diğer materyaller olmak üzere toplam 50 bin 752 materyal için ISBN alındı.
Özel sektör tarafından yayımlanan materyallerin sayısı 2013'e göre yüzde 9,6 artarak 46 bin 525'e ulaştı. Materyallerin yüzde 91,7’si özel sektör, yüzde 5,9’u kamu ve eğitim kurumları, yüzde 2,5’i ise sivil toplum kuruluşları tarafından yayımlandı.
Yetişkin kurgu edebiyat yayımlarının sayısı 2013'e göre yüzde 43,8 artarak 9 bin 542, yetişkin kültür yayınları ise yüzde 21,2 artarak 11 bin 652'ye çıktı. Geçen yıl yayımlanan materyallerin yüzde 24,4’ü eğitim, yüzde 23’ü yetişkin kültür yayımları, yüzde 18,8’i yetişkin kurgu edebiyat yayımları, yüzde 14,1’i akademik yayımlar, yüzde 13,6’sı çocuk ve ilk gençlik yayımları, yüzde 6,1’i ise inanç yayımlarından oluştu.
Materyallerin yüzde 91,7’si Türkçe, yüzde 4,9’u İngilizce, yüzde 3,4’ünün ise diğer dillerde yayımlandı.
