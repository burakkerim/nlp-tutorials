Facebook ve Twitter şifresi için bu sayıya dikkat
Bilgisayar korsanları için 19 sayısı ile başlayan şifrelerin kırılmasının daha kolay olduğu; bu nedenle bu şekilde başlayan şifrelerin tercih edilmemesi gerektiği belirtildi.
İnternet kullanıcılarının hesaplarını ele geçirmek isteyen bilgisayar korsanlarının en çok 19'la başlayan şifreleri "kırmayı" denediği bildirildi. Ordu Emniyet Müdürlüğü Siber Suçlarla Mücadele Şube Müdürü Mustafa Cantürk, Türkiye'de internet kullanımıyla sosyal medya kullanıcısı sayısının artığını, dolandırıcılık suçlarının da buna paralel hızla çoğaldığını söyledi. Özellikle Facebook ve Twitter için kullanılan şifrelerde bilinebilecek basit şifre kullanılmasından uzak durulması gerektiğini ifade eden Cantürk, son dönemde dolandırıcıların yeni mekanının sosyal medya olduğunu belirtti. İnsanların gerek bankacılık gerek sosyal medyada gerekse haberleşmede interneti çok sık kullandığının altını çizen Cantürk, Siber Suçlarla Mücadele Şube Müdürlüğü olarak en çok sosyal medya dolandırıcılığı ile karşı karşıya kaldıklarını kaydetti. Bilgisayar korsanlarının insanları iki türlü mağdur ettiğini anlatan Cantürk, "Bilgisayar korsanlarının bir kısmı maddi kazanç sağlamak amacıyla şifreleri kırıyor, bir kısmı ise bilgisayardaki verileri çalmak amacıyla bu işi yapıyor" dedi. İnternette kullanıcıların hesaplarını ele geçirdikten sonra iletişime geçtikleri kişilerin bir anlık dalgınlığından faydalanan sosyal medya dolandırıcılarının mobil ödeme sistemini kullanarak, haksız kazanç elde etiğini anlatan Cantürk, şöyle devam etti: "Kötü niyetli insanların tuzağına düşmemek için şifrelerimizi belirlerken bir büyük ve bir küçük harf olması şartıyla en az 8 karakterden oluşmasına dikkat etmeliyiz. Özellikle internet kullanıcıları 19'la başlayan şifre tercih etmemeli. Bunlar sürekli bilgisayar korsanları deneniyor. Bilgisayar korsanları bu şifreleri çok kolay kırıyor. Bu da mağdur sayısının artmasına neden oluyor." "MAĞDUR SAYISI ARTIYOR"
İnsanların hayatlarından artık interneti çıkaramayacağını ancak bu konuda önlemlerini kendilerinin alması gerektiği vurgulayan Cantürk, şöyle konuştu: "Sosyal medya bir avantaj olduğu gibi bir dezavantaja da dönüşebiliyor. Facebook ve Twitter hesabının çalınma vakaları her geçen gün artıyor. Bunun sonucunda dolandırıcılık ve suistimaller de yeni mağdurlar oluşturuyor
 Daha önce sosyal medyadan kontör istenmesi gibi durumlarla çok sık karşılaşmıştık ama artık direkt olarak sizin cep telefonu hattınızdan para topluyorlar. Son dönemde bu tür şikayetleri çok alıyoruz. Mağdur sayısı her geçen gün artıyor. Bu anlamda sosyal medya kullanıcıları daha da dikkat etmeli."
"GÜVENLİK AYARLARI ÇOK ÖNEMLİ"
Cantürk, internet kullanıcılarının güvenlik ayarlarına çok önem vermesi gerektiğinin altını çizerek, sözlerini şöyle tamamladı: "Vatandaşlarımız başta sosyal medyada kullandıkları kişisel ayarlarına ve güvenlik ayarlarına çok önem vermeli. Mutlaka telefondan onaylı şifre kullanmaları gerekmektedir. Banka kartı numaraları, telefon numaraları ve anne kızlık soy isimleri gibi özel bilgilerin buralarda paylaşılmaması gerekmektedir. İnsanlar gerçek hayatta başkasıyla paylaşmadığı hiçbir bilgiyi internette de paylaşmasın. Ayrıca kullandıkları şifreleri başka yerlere not etmesinler. Mümkünse akıllarında tutsunlar."
