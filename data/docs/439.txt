Türkiye'den Avusturya'nın "soykırım" kararına tepki
Türkiye, 1915 olaylarını kınayan bir bildiriye imza atan Avusturya'ya tepki gösterdi. Dışişleri Bakanlığı, Viyana Büyükelçisi Hasan Göğüş'ü geri çağırdı.
İlişkili Haberler
İrlanda 1915 olaylarını soykırım olarak tanımadı
Dışişleri Bakanlığı, Türkiye'nin, Avusturya'nın "soykırım" kararına tepki gösterdiğini açıkladı. Açıklamada, Viyana Büyükelçisi Hasan Göğüş'ün Türkiye'ye geri çağrıldığı ifade edildi.
Bakanlık'tan yapılan yazılı açıklamada şu ifadelere yer verildi:
"Avusturya Parlamentosunda grubu bulunan partilerin meclis grup başkanlarınca bugün imzalanarak açıklanan 1915 olaylarına ilişkin deklarasyon tarafımızda büyük bir infial yaratmıştır. Avusturya Parlamentosu’nun hukuka ve tarihi gerçeklere aykırı bir şekilde Türk milletine suç isnat etmek hakkı ve yetkisi yoktur. Bilinmelidir ki, Türkiye ve Türk milleti tarihine atılan bu iftirayı unutmayacaktır.Öyle anlaşılıyor ki ülkemizin insani ve somut açılımlarını görmezden gelmekte ısrar eden bazı çevrelerce yürütülen algı operasyonu tuzağına, Birinci Dünya Savaşı sırasında aynı saflarda savaştığımız ve yaşanan büyük trajedinin “soykırım” olarak nitelendirilemeyeceğini en iyi bilecek durumda olan Avusturya da düşmüştür.Ortak bildiride tüm Hristiyan grupların acıları paylaşılırken, bu süre zarfında hayatını kaybeden Müslümanlara hiç değinilmemiş olması, insaniyetten bahsedenlerin dini temelde yaptıkları ayrımcılığın üzücü bir göstergesini teşkil etmiştir. Bu tür ayrımcılıkların günümüzün sorunlarına çözüm üretebilmek bakımından ne denli yanlış olduğu açıktır. Avusturya Parlamentosu’nun başkalarına tarih dersi vermek gibi artık günümüz dünyasında yeri olmayan bu tarafgir davranışını reddediyoruz.Birinci Dünya Savaşı yıllarında yaşananların tek taraflı bir bakış açısıyla, seçici ve ayrımcı bir anlayışla öne çıkarılması ve “soykırım” olarak nitelenmesi hukukun katlidir ve Türkiye tarafından şiddetle reddedilmektedir. İşlemediği bu suçu, siyasi baskılarla Türkiye’ye kabul ettirmek hiç bir şekilde mümkün olamayacaktır.Avusturya Parlamentosu’nda açıklanan bu bildirinin Türkiye-Avusturya dostluğu ve ilişkileri üzerinde kalıcı olumsuz izler bırakacağı açıktır.Bu konudaki görüşlerimiz, Avusturya’nın Ankara Büyükelçisine aktarılmış olup, Türkiye’nin Viyana Büyükelçisi Hasan Göğüş’ün de istişareler için merkeze çağırılması kararlaştırılmıştır."
Viyana Büyükelçisi Hasan Göğüş
Türk Hava Yolları'nın TK-1888 sefer sayılı uçağıyla saat 23.10'da Viyana'dan İstanbul'a gelen Büyükelçi Hasan Göğüş, Atatürk Havalimanı VIP Salonu'nda gazetecilere bir açıklama yapmadı.
AVUSTURYA'DAN KINAMA
Avusturya Parlamentosu'nda grubu bulunan 6 parti, 1915 olaylarını kınayan bildiri yayınlamıştı.Avusturya Parlamentosu Başkanı Doris Bures, parlamentoda yaptığı konuşmada, 24 Nisan 1915'te "Ermenilerin tutuklamasıyla" başlayan olayların "tehcir" ile devam ettiğini ve "soykırım" ile son bulduğunu öne sürdü. Bures, 6 siyasi partinin bu konuda birleştiğini ve bu çerçevede ortak bildiri hazırladığını söylemişti.Konuşmasının ardından Bures, milletvekillerini saygı duruşu için ayağa kalkmaya davet etmiş, milletvekilleri, 1915 olaylarında hayatını kaybedenler için bir dakikalık saygı duruşunda bulunmuştu.
