Günümüz tiyatrosu geçmişin sahnesinde
Devlet Tiyatroları tarafından düzenlenen “Antalya Uluslararası Tiyatro Festivali” bu yıl 6’ncı kez perde açacak.
17-27 Mayıs tarihleri arasında Antalya’da düzenlenecek festivalin açılışını Hindistan’dan Taj Express grubu, ‘Bollywood Müzikali’ ile yapacak. Türkiye’de daha önce de gösteriler düzenleyen ve sanatseverlerden tam not alan grup Antalyalı sanatseverlere unutulmaz bir gece yaşatacak. Grup, izleyenleri film, müzik, hikayeler ve dansın birbiriyle kaynaşmasıyla filmsel bir yolculuğa çıkarırken, kendinizi sadece Hindistan’da değil aynı zamanda bir Bollywood filminin içindeymiş gibi hissetmenizi sağlayacak.
Bu yıl da birbirinden eşsiz oyunların yer aldığı festivalde, Türkiye’den 4, yurt dışından 6 tiyatro topluluğu 10 farklı oyun sergileyecek. Ankara, Diyarbakır, Sivas ve Erzurum Devlet Tiyatrolarını bir araya getirecek etkinlik için Hindistan, Rusya, Romanya, Fransa, Makedonya ve Norveç’ten seçkin tiyatro grupları da Antalya’ya geliyor.
Festival kapsamında 3 atölye çalışması da tiyatroseverler ile buluşacak. ABD’den Prof.Dr. Santon Davis-Aktör İçin Ses: Özgürlük, Odaklama ve Güç, Norveç’ten Lars Øyno-Büyüsel Aktör: Antonin Artaud Tiyatrosunun Temel Adımları ve Türkiye’den Ali Meriç-Karagöz Yapım ve Oynatım çalışmaları Haşim İşcan Kültür Merkezi Toplantı Salonu’nda gerçekleştirilecek.
Devlet Tiyatroları, Antalya Uluslararası Tiyatro Festivali ile Türkiye’nin tarihi ve sanatsal özelliklerini uluslararası bir platformda paylaşmayı hedeflerken, geride bıraktığı 5 yılda 24 ülkeye ev sahipliği yaparak 50 farklı oyun ve 101 temsil ile 68 bin seyirciye ulaştı.
PROGRAM
‘Devlet Tiyatroları, Antalya 6. Uluslararası Tiyatro Festivali’nin programı şöyle:
17 ve 18 Mayıs tarihlerinde Hindistan Taj Express ‘Bollywood Müzikali’ ile Haşim İşcan Kültür Merkezi Büyük Salon’da;
18 ve 19 Mayıs tarihlerinde Rusya St.Petersburg A.Bryantsev TUZ Tiyatrosu ‘İnsancıklar’ adlı oyun ile Haşim İşcan Kültür Merkezi Küçük Salon’da;
20 ve 21 Mayıs tarihlerinde Romanya Timisoara Ulusal Tiyatrosu ‘Zincire Vurulmuş Prometheus’ oyununu Haşim İşcan Kültür Merkezi Büyük Salon’da ve Fransa Tiyatro Du Kronope ‘Hayvanlar Karnavalı’ adlı oyunu Haşim İşcan Kültür Merkezi Küçük Salon’da;
22 ve 23 Mayıs tarihlerinde Sivas Devlet Tiyatrosu ‘Kanlı Düğün’ adlı oyun ile Haşim İşcan Kültür Merkezi Büyük Salon’da ve Makedonya Üsküp Makedon Ulusal Tiyatrosu ‘Molier’in Yaşamı’ oyununu Haşim İşcan Kültür Merkezi Küçük Salon’da;
24 ve 25 Mayıs tarihlerinde Ankara Devlet Tiyatrosu ‘Hayvan Çiftliği’ adlı oyunu Haşim İşcan Kültür Merkezi Büyük Salon’da ve Erzurum Devlet Tiyatrosu ’80 Günde Devr-i Alem’ oyununu Haşim İşcan Kültür Merkezi Küçük Salon’da;
26 ve 27 Mayıs tarihlerinde Diyarbakır Devlet Tiyatrosu ‘Hırçın Kız’ adlı oyunu Haşim İşcan Kültür Merkezi Büyük Salon’da ve Norveç Grusomhetens Tiyatrosu ‘Dağ Kuşu’ oyununu Haşim İşcan Kültür Merkezi Küçük Salon’da;
19 ve 22 Mayıs tarihlerinde atölye çalışması, ABD’den Prof.Dr. Santon Davis-Aktör İçin Ses: Özgürlük, Odaklama ve Güç Haşim İşcan Kültür Merkezi Toplantı Salonu’nda;
20 ve 26 Mayıs tarihlerinde atölye çalışması, Türkiye’den Ali Meriç ‘Karagöz Yapım ve Oynatım’ Haşim İşcan Kültür Merkezi Toplantı Salonu’nda;
25 Mayıs Pazartesi günü atölye çalışması, Norveç’ten Lars Øyno-Büyüsel Aktör: Antonin Artaud Tiyatrosunun Temel Adımları Haşim İşcan Kültür Merkezi Toplantı Salonu’nda.
