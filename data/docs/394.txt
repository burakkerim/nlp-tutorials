Tofaş'ın 70 milyon dolarlık "mini cargo facelift" projesine onay
Tofaş'ın FCA Italy katılımı ile yapılması planlanan hafif ticari araç ''mini cargo facelift'' projesi onaylandı. Yaklaşık 70 milyon dolar yatırım yapılacak projenin üretimine, gelecek yılın ilk çeyreğinde Bursa'da başlanacak.
Tofaş'ın, Kamuyu Aydınlatma Platformu'nda (KAP) yer alan açıklamasında, Tofaş Yönetim Kurulu'nun, Tofaş ve FCA Italy katılımı ile yapılması planlanan hafif ticari araç mini cargo facelift projesini onayladığı bildirildi.Açıklamada, "2016 yılının ilk çeyreğinde üretimine Tofaş Bursa fabrikasında başlanılması öngörülen projede, homologasyon harcamaları ile birlikte yaklaşık 70 milyon dolar yatırım yapılması öngörülmektedir" ifadelerine yer verildi.Açıklamaya göre, 2016-2021 yılları arasında, büyük bir kısmı ihracat pazarlarına yönelik olmak üzere, toplam 260 bin adet araç üretimi planlanıyor.Tofaş, 19 Ocak'ta KAP'a yaptığı açıklamada Tofaş'ın Ar-Ge ve yeni modellere odaklı stratejisini sürdürdüğünü, ticari araç segmentindeki yatırımlar için kullanılmak üzere 250 milyon avroya kadar uzun vadeli dış finansman sağlayacağını açıklamıştı.
