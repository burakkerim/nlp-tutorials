Fabregas'tan Mourinho'ya övgü
İngiltere Premier Lig ekiplerinden Chelsea'de forma giyen Cesc Fabregas, Portekizli menajeri Jose Mourinho'yu övdü.
Kariyerinde daha önce Arsene Wenger'in çalıştırdığı Arsenal'da ve Pep Guardiola'nın yönetimindeki Barcelona'da forma giyen 28 yaşındaki İspanyol futbolcu Fabregas, Mourinho'nun bir takımı "nasıl yöneteceğini ve en iyi noktaya nasıl getireceğini çok iyi bildiğini" savundu.
Chelsea'deki ilk sezonunda şampiyonluk yaşayan Fabregas, "Sezonun başından beri çok genç ve yetenekli bir takım olduğunu söyledim. Bu nedenle bu takıma geldim. Chelsea'nin Avrupa'nın en iyilerinden biri olacağını düşündüm. Mourinho kazanmayı seviyor. Başka takımlarda çalıştığım teknik direktörler bunu sevmezdi demek istemiyorum ama Mourinho'nun farklı bir yanı var" diye konuştu.
Fabregas, deneyimli teknik adamın düşünce yapısındaki farklılığın her antrenmanda ya da oyunda ortaya çıktığını belirterek, "Kariyerindeki başarılara nasıl ulaştığını şimdi anlıyorum. Evet, Mourinho'da sihirli birşey var. Bir takımı nasıl yöneteceğini ve en iyi noktaya nasıl getireceğini biliyor. Bu da bir teknik direktörden istenilendir" ifadelerini kullandı.
Takım arkadaşı Hazar'la ilgili de değerlendirmelerde bulunan Fabgeras, Belçikalı futbolcunun "muhteşem" bir sezon geçirdiğini söyledi.
Hazard'ın takımı daha iyi hale getirdiğini kaydeden İspanyol futbolcu, "Messi gibi olabilir. Gelecek yıl Şampiyonlar Ligi'nde de kendini kanıtlamalı, çünkü bu kapasiteye sahip ve bu kulübe büyük başarılar kazandıracağından eminim" dedi.
