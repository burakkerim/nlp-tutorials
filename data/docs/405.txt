İsveç'e göçün 50. yılı fotoğraf sergisi
Türkiye'den İsveç'e göçün 50 yılını konu alan "İsveç Türk İşçi Dernekleri Federasyonu Arşivinden Göçün 50. Yılı" fotoğraf sergisi, Stockholm'ün Botkyrka ilçesinde açıldı.
Botkyrka Türk Kültür Derneği'nce düzenlenen açılışa, Türkiye'nin Stokholm Büyükelçisi Ömer Kaya Türkmen, Botkyrka Belediye Başkanı Katarina Berggren ve davetliler katıldı.
İsveç'e göç eden Türklerin anıları eşliğinde sergilenen fotoğraflar ziyaretçiler tarafından ilgiyle takip edildi.
Botkyrka Belediye Başkanı Berggren, serginin ilçeye ulaşmasında emeği geçenlere teşekkür etti. "50 yıl önce iyi ki İsveç'e gelmişiniz" diyen Berggren, İsveç'in refah içinde bir devlet olmasında ve Botkyrka Belediyesi'nin kalkınmasında, Türklerin büyük katkısı olduğunu söyledi. 
Botkyrka sınırlarında yaşayan 10 bine yakın Türk vatandaşının başka bölgelere taşınmamasını isteyen Berggren, İsveç'in farklı yerlerindeki Türkleri de Botkyrka'ya yerleşmeye davet etti.
Büyükelçi Türkmen, de Türklerin ilk başta, para kazanıp Türkiye'ye geri dönmek için İsveç'e geldiğini, 3. nesille birlikte geri dönmeyeceklerini anladıklarını ve eğitime önem veren bir kuşağın filizlendiğini ifade etti.
