“Germanwings uçağını yardımcı pilot kasten düşürmüş olabilir”
İspanya’dan kalktıktan sonra 150 kişiyle birlikte Fransız Alpleri'ne çakılan uçağı yardımcı pilotun kasten düşürdüğü iddia edildi. Kokpite geri dönmek isteyen pilot kapıyı yumruklayarak, "Bırak içeri gireyim" dediği belirtildi.
İspanya'nın Barselona kentinden Almanya'nın Düsseldorf kentine giderken Fransa'nın güneyindeki Digne bölgesinde 150 yolcu ve mürettebatla Alpler'e düşerek parçalanan GermanWings uçağının düşme nedeniyle ilgili Marsilya Başsavcısı Brice Robin açıklamalarda bulundu. 
Basın toplantısı düzenleyen Başsavcı Brice Robin Airbus A320 tipi uçağın 28 yaşındaki yardımcı pilot tarafından kasten düşürüldüğünü açıkladı. 
Başsavcı, yardımcı pilot Andreas Lubitz’in tek başına uçak kullanma kapasitesine sahip olduğu belirterek, “Öncelikle yardımcı pilota odaklanmamız lazım” dedi.Başsavcı, “Kayıtta çığlıklar duyuluyor. Aniden ölümlerin gerçekleştiğini görüyoruz” diye konuştu.
Uçağın bakım dosyasını da istediğini ifade eden Başsavcı, "Gerekli soruşturmaları yapacağız. Uzmanlarla değerlendirmelerimizi sürdüreceğiz" dedi.Başsavcı olayın bir terör saldırısı olduğun düşünmediğini de dile getirdi. 
New York Times, uçak kazasıyla ilgili çarpıcı iddialarda bulundu.Uçağın pilotlarından birinin kokpitten ayrıldıktan sonra bir daha kokpite giremediği anlaşıldı.Bulunan kara kutudan elde edilen kokpitteki ses kayıtlarına göre; pilot, kokpite girmek için önce kapıya hafifçe vurdu ancak cevap alamadı.Kapıya daha sert vurmaya başlayan pilot, daha sonra kapıyı kırmaya çalıştı.
Germanwings Havayolları'na ait bir uçak önceki gün Barcelona-Düsseldorf seferini yapan yolcu uçağı, Fransa'nın güneyinde Alpes-de-Haute-Provence bölgesinde düşmüştü. Kazada, 6'sı mürettebat 150 kişi hayatını kaybetmişti.
