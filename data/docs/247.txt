Fed Başkanı: Riskler azaldı
ABD Merkez Bankası Başkanı Yellen, "Fed'in, finansal risklere karşı daha donanımlı olduğunu belirterek, "Finansal istikrara yönelik riskler şu anda artmış değil, azalmış durumda" dedi. Yellen, para politikasına yönelik herhangi bir değerlendirmede bulunmadı.
ABD Merkez Bankası (Fed) Başkanı Janet Yellen, Uluslararası Para Fonu (IMF) Başkanı Christine Lagarde ile IMF'nin Washington'daki merkezinde düzenlenen "Finans ve Toplum" konulu konferansa katıldı. 
Yellen, konferansta yaptığı konuşmada, finans sisteminin ekonomi için çok kritik bir rol oynadığını belirtti.
2008 finansal krizinin bozulan teşvikler nedeniyle çıktığını ifade eden Yellen, bunun sonucunda yaklaşık 18 milyon Amerikalın'ın evini ve 9 milyon Amerikalı'nın da işini kaybettiğini hatırlattı. 
Fed de dahil olmak üzere denetleyici kuruluşların da krizde rol oynadığını kaydeden Yellen, söz konusu denetleyici kuruluşların finansal sistemin güvenliği yerine bireysel kuruluşlara odaklanmasının yanlış olduğu eleştirisini yaptı. 
"RİSKLER AZALDI"
Başkanı Yellen, konuşmasının ardından IMF Başkanı Christine Lagarde'ın sorularını yanıtlarken, "Fed'in şu anda finansal risklere karşı daha donanımlı" olduğunu savundu.
Bu noktada, "Finansal istikrara yönelik riskler şu anda artmış değil, azalmış durumda" görüşünü paylaşan Yellen, ayrıca ABD'de son 6 yılı aşkın süredir uygulanan sıfıra yakın faiz oranının, bazı finansal riskleri beraberinde getirmesine karşın ekonomiyi desteklemek için gerekli olduğunu vurguladı. 
Yellen, sözlerini şöyle sürdürdü: 
"İlk olarak Fed ve diğer denetleyici kuruluşların finans ve özellikle bankacılık sektörlerine ilişkin sorunlu teşviklerin çözümünde kayda değer ilerleme kaydettiğine inanıyorum. İkinci olarak, Fed'i de içeren politika yapıcılar, ilave adımlar atılmasına ya da şimdiye kadar atılan adımların düzeltilmesine ihtiyaç duyulan alanları yakından izlemeye devam ediyor."​ 
Janet Yellen, konuşmasında para politikasına yönelik herhangi bir değerlendirmeyapmazken, güne yükselişle başlayan ABD piyasaları, Yellen'ın borsaya yönelik eleştirilerinin ardından değer kaybetti.
