"Bu ameliyatların yanısı boşuna yapılıyor"
Prostat kanserinde düşük risk grubundaki hastaların gereksiz yere ameliyat edildiğini söyleyen Üroloji Uzmanı Prof. Önol, bu hastalıktan ölüm oranının % 3 olduğunu belirtti, "Bu da ameliyatların ne kadar boşuna yapıldığını gösteriyor" dedi.
Kanser düşük, orta, yüksek ve çok yüksek risk gruplarına ayrılıyor. Prostat kanserine ilk tanı konulduğunda yüzde 50’sinin düşük risk grubu kanser olduğunu aktaran Fatih Üniversitesi'nden Ürolog Prof. Dr. Şinasi Yavuz Önol, bazı prostat kanseri ameliyatlarının gereksiz olduğunu kaydetti.  Zaman'a konuşan Prof. Önol, “Bu işi çok iyi yapan merkezler, yıllık prostat kanseri ameliyatı sayılarını yüzde 50 oranında azalttı. En çarpıcı örnek Avrupa Üroloji Derneği Eğitim Başkanı Hein Van Poppel bundan 10 yıl öncesine kadar yılda 250 prostat kanseri ameliyatı yaparken şimdi bu oranı 125’e düşürdü. Prostat kanserinden ölenlerin oranı yüzde 3’tür. Bu da ameliyatların ne kadar boşuna yapıldığını gösteriyor” dedi. Düşük risk grubundaki hastaları aktif izlem ile takip ettiklerini anlatan Prof. Şinasi Yavuz Önol, şu bilgileri verdi: “Aktif izlem yönteminde 3 ayda bir hastamızı muayene ediyor ve PSA bakıyoruz. Yılda bir kez de biyopsi yapıyoruz. Aktif izlemin amacı, bir yıl sonunda ilk tanıda yüzde 20-25 oranında eksik tanı konulabilme olasılığıdır. Bu hastaların bir bölümü sonraki biyopsi bulgusuna göre tedavi gerektirebilir. Biyopsi çok önemli. Prostat kanseri tanısı biyopsi ile konur. Bu sebeple patoloji de çok önemlidir. Deneyimli bir patolog ve modern cihazlar kanserin derecesinin belirlenmesinde hayati önem taşır.” 
"HASTANIN TERCİHİNE SAYGI GÖSTERİP AMELİYAT YAPIYORUZ"Düşük risk grubu kanser tanısı konulan ve ameliyat önerilmeyen bazı hastaların, kanser tanısının oluşturduğu depresyon, endişe ve korku ile ameliyat olmak isteyebildiğini kaydeden Prof. Önol, “Tekrar gerekli bilgilendirme ve uyarıları yapmamıza rağmen endişeleri devam ediyorsa, o zaman hastamızın tercihine saygı gösterip ameliyat ediyoruz. Bu gibi hastalar en azından yüzde 75-80 oranında gereksiz ameliyat olacaklarını bilmeli” diye konuştu.
