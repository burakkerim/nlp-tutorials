Bölüm 26: Başka türlü lokmalar
Çok keyifle yapabileceğiniz kağıtta güzelce pişmiş bir levrek, yanına da ıhlamurlu bir lokma
Yaz özlemimiz iyice arttı. Sahilde yürüyüşe çıktığımız, güzel bir balık yediğimiz , ardından tatlı bir şeyler atıştırdığımız bir yaz akşamı hayal ettim ve size bir menü hazırladım.
Çok keyifle yapabileceğiniz ve görüntüsünden 10 kat daha lezzetli, domatesli, soğanlı, kekikli, kağıtta güzelce pişmiş bir levrek yapacağım. Yanına da -madem yaz geliyor, insanın İzmir taraflarına gidesi geliyor- evde çok hızlı bir şekilde yapacağımız ıhlamurlu bir lokma tarifim olacak.
Kağıtta Domatesli Levrek
2 parça derisiz levrek fileto
1/2 adet soğan
2 diş sarımsak
2 adet domates
5-6 tane çeri domates
2 dal biberiye
4-5 tane yeşil zeytin
2 dal limoni kekik
2-3 çorba kaşığı zeytinyağı
1 çay kaşığı tuz
1 çay kaşığı şeker
1 çay kaşığı karabiber
Kağıt içerisinde bir şeyler pişirmek her zaman şaşırtıcı olmuştur benim için. Düdüklü tencere gibi lezzeti içine hapsettiğinden ve hiç dışarı kaçırmadığından, normal yöntemle aynı yemeği yapınca lezzeti çok daha kısa kalıyor. Bu tarifi bu şekline getirmeden önce en az 10 kere farklı yöntemlerle ve miktarlarda denedim. İnanın en lezzetli hali bu ve 10 dakikadan çok daha kısa bir sürede hazır.
Mutfak robotuna 2 tane domatesi, 2 diş sarımsağı, 2 dal limoni kekiği, 2-3 çorba kaşığı zeytinyağını, ve 1’er çay kaşığı tuz, karabiber ve şekeri ekleyin. Robotu çalıştırıp balığınızın lezzetli sosunu hazırlayın. Üzerine bıçakla derin olmayan kesikler attığınız, derisiz 2 parça levrek filetoya bu sosu iyice sürüp yedirin. 60x40 cm’lik fırın kağıdını aşağıda anlatıldığı gibi katlayın ve soslu balıkları ortasına yerleştirin. Piyazlık doğradığınız yarım soğanı biraz tuzla ovup balığın üzerine ekleyin. Soğanı tuzla ovmayı ilk abimden öğrenmiştim ve izlerken bayağı büyülenmiştim. Soğanların tek tek ve kolayca ayrılması için harika bir yöntem. Ardından, ikiye böldüğünüz 5 adet çeri domatesi,  2 dal biberiyeyi, elinizle çekirdeklerini çıkartıp 2-3 parçaya ayırdığınız 4-5 tane yeşil zeytini de balıkların üzerine yerleştirip fırın kağıdını kapatın. 280 derecelik fırında 6-7 dakika pişirip servis edebilirsiniz. Kapalı kağıt içerisinde piştiği için rengi biraz iddiasız görünebilir ancak lezzeti o kadar yoğun ve tatminkar olacak ki daha bitirmeden yenisini yapmayı hayal edeceksiniz.
60x40 cm’lik pişirme kağıdının kısa kenarının bir tarafını içe doğru 4-5 cm katlayın. Artık elinizde 55x40 cm’lik bir kağıt var. Ardından, uzun kenarını önünüze gelecek şekilde çevirin ve size yakın tarafı kağıdın ortadan 7 cm kadar ilerisine doğru katlayın. Size uzak kenarı da kendinize doğru, diğer katın bittiği yerde kat izi olacak şekilde katlayın (Bu kat ilk katladığınızdan daha kısa olacaktır). Kısa katı uzun katın altına alıp, ilk katladığınız 5 cm’lik kısmın içine yerleştirin. Böylece rulo gibi 55 cm uzunluğunda bir kağıt elde edeceksiniz. Katlı olmayan uzun tarafı zarf gibi veya kağıttan uçak yapar gibi üçgen şekilde katlayın ve bu üçgen ucu karşısındaki kenarın içine yerleştirip bastırın ve ortada kat izleri oluşturun. Kağıdı tamamen açın ve ortadaki boşluğa malzemeleri yerleştirip . Kağıdınızı tekrar aynı şekilde katlayın. Suyunu asla sızdırmayacak kağıt kebap düzeneğiniz hazır. Bununla istediğiniz yemeği fırında kolayca pişirebilirsiniz.
Ihlamurlu lokma
1/2 ekmek hamuru
1/3 şişe soda
4 çorba kaşığı ayçiçek yağı
1 avuç ıhlamur çiçeği
1 su bardağı su
1/2 su bardağı şeker
Kızartmak için,
Ayçiçek yağı
Bu tarifle İzmir’in lokmalarına her özlem duyduğunuzda mutfağa girip rahatça yapabileceğiniz,  ıhlamur dokunuşuyla her lokmada içinizin ferahlayacağı çıtır çıtır lokmanız hem çok kısa bir zamanda  hem de gönül rahatlığıyla içinde hangi malzeme olduğunu bilerek hazır olacak.
Sos tenceresinde 1 su bardağı suyla yarım su bardağı toz şekeri karıştırın. Üzerine 1 avuç ıhlamur ekleyip kaynatın. Kaynatırken şeker su kaynamadan erimelidir. Yoksa şerbetiniz şekerlenir. Kaynadıktan sonra  süzüp soğumaya bırakın 150 gr ekmek hamuruna-yaklaşık yarım ekmek hamuru ediyor- 4 çorba kaşığı ayçiçek yağı ve 200 ml’lik bir şişenin 1/3ü kadar, yaklaşık 70 ml soda ekleyin. Mutfak robotunda birkaç tur, karışım özdeşleşene kadar karıştırın. Çok uzun karıştırmayın yoksa lokmalar düzgünce kabarmayabilir..
Başka bir tencereye kızartmak için ayçiçek yağı dökün ve ısıtın. Yağ ısınınca hamurunuzdan bir kaşık alıp içine atın. Kaşığı önceden kenarda bir kaseye koyduğunuz ayçiçek yağına batırırsanız hamur kaşığa yapışmaz ve düzgünce yağın içine düşer. Burada hızlı olmak önemli yoksa hamur cıvık olduğu için şeklini kolayca kaybedebiliyor. Eğer hamur tam dibe inmeden yukarı çıkıyorsa yağ doğru ısıdadır. Hiç batmıyorsa çok ısınmıştır. Dibe çöküyorsa da yağ henüz ısınmamıştır. Kızarıp altın rengi alan lokmaları yağdan alıp soğumuş ıhlamurlu şerbete batırın ve karıştırın. Çok bekletmeden servis tabağına alın, şerbette uzun süre beklerlerse yumuşayacaklardır. Sıcak ve çıtır çıtırken keyfini çıkararak yiyin.
Ihlamurlu lokma
