Kemal Kılıçdaroğlu: 13 yıl değil, 4 yıl istiyorum
CHP Genel Başkanı Kemal Kılıçdaroğlu, 13 yıl değil sadece 4 yıl yetki istediğini belirterek, “Hortumcular kaybedecek. Ülkede hiçbir çocuk yatağa aç girmeyecek” dedi.
Balıkesir’de düzenlenen mitinglerde vatandaşlara seslenen CHP Kemal Kılıçdaroğlu, partisinin vaatlerini bir kez daha anlattı.13 yıl değil, 4 yıl yetki istediğini söyleyen Kılıçdaroğlu, özetle şu ifadeleri kullandı: “6 milyon 200 bin işsizimiz, 17 milyon yoksulumuz var. Aylık geliri bin liranın altında 8 milyon emeklimiz var. Yanlış dış politika sonucu 2 milyon Suriyelimiz var. 2 milyon Suriyeliye ödediğimiz 5,5 milyar dolarımız var.Refahı tabana yayacağız. Herkesin işi, aşı olacak. 4'üncü yılın sonunda, 21'inci yüzyılın Türkiye'sinde 'Ben yoksulum' diyen hiçbir aile kalmayacak. Aylık geliri bin liranın altında olan 8 milyon emekli var. Dedim ki 'Emekliye iki maaş ikramiye vereceğim.' Koro halinde itiraz ediyorlar. 'Bunun kaynağını nereden bulacaksınız' diye itiraz ediyorlar. Hiç meraklanmayın, kaynağı da parası da var. Emekli de memnun olsun. Ramazan Bayramı'nda, Kurban Bayramı'nda emeklinin yüzü yere bakmayacak; bunun sözünü veriyorum. Duyan da sanacak ki emekliye ayda 10 bin lira vereceğiz. Zaten verdiğin para yetmiyor geçimine, en fazla yılda 2 kez ikramiye vereceğiz. İtiraz ediyorlar.
Sen yata, kata mazota sıfır vergi verirken biz itiraz ettik mi? Emekliye gelince 'Parayı nereden vereceksin?' Parayı bulacağım. Ak saraya bağlanan bütün hortumları keseceğim, emekliye vereceğim. Emekliye verince sanki götürecek emekli o parayı İsviçre bankalarına yatıracak. O emekli götürecek esnaftan, manavdan alışveriş yapacak, fırıncıdan ekmek alacak, iaşesini sağlayacak, Kurban Bayramı'nda kurbanlığını kesecek. Bundan kim kazanacak? Emekli, esnaf, toptancı, sanayici kazanacak. Kim kaybedecek? Hortumcular kaybedecek. Zaten hortumcular kaybetsin, çiftçi kazansın, esnaf kazansın, herkes kazansın diye çalışıyoruz, mücadele ediyoruz. Bunun için 7 Haziran'da sandığa gideceğiz, yeni, yaşanacak bir Türkiye'nin temelini beraber atacağız.Ülkede hiçbir çocuk yatağa aç girmeyecek. 4 yıl için yetki istiyorum. Halkın kimliğine saygı duymak neymiş, halkın değerlerine saygı duymak neymiş, bütün dünya görsün, Türkiye görsün.'CHP gelirse sosyal yardımları kesecek' diyorlar. Tam tersine iki katına çıkaracağız. OECD üyesi ülkeyiz. Sosyal yardımlar iki katına çıksa bile diğer ülkelerin sosyal yardımlarının yarısı bile etmiyor. Ben sosyal yardımı yaparken, ailede kadının bankada hesabına para yatıracağız. Kadın emekli, memur gibi parasını çekecek, çoluk çocuğun rızkını sağlayacak, yoksulluğu teşhir etmeyeceğim. Sağ elin verdiğini sol el görmeyecek.Haram yemem, kul hakkı yemem, benim temel felsefem budur. Doğru duracağız, kul hakkı yemeyeceğiz. Geldim oy istiyorum. Kendim için değil yoksul için istiyorum. 17 milyon yoksul benim vicdanımı rahatsız ediyor. Asgari ücreti bin 500 lira yapacağım dedim, koro halinde itiraz ediyorlar. 'Bin 500 lira vermek işçiye zulümdür' diyor. Ayda sen 14 bin lira alırken zulüm değil de işçiye bin 500 lira verince mi zulüm oluyor. Asgari ücret 949 lira. 5 kişilik aile düşünün. Her öğünde bir simit yesinler, bir çay içsinler. Bir simit, çayın parası 2 lira. Bir öğün 10 lira, 3 gün 30 lira. Sadece çay ve simit yese ayda 900 lira. Geriye ne kalıyor; 49 lira. 13 yıldır oturup yönetenlerin vicdanına sesleniyorum; bu parayla çocuğuna mı bakacak, ev kirası mı verecek, mutfak parasını mı karşılayacak, elektrik su parası mı ödeyecek? Çok da değil bin 500 lira ya.”Kılıçdaroğlu, konuşmasını "İnşallah bir daha buraya başbakan olarak geleceğim" diyerek tamamladı.
