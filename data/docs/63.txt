Hindistan-Bangladeş sınırı yeniden çizilecek
Hindistan parlamentosu, Hindistan ile Bangladeş arasındaki sınırın yeniden çizilmesini sağlayacak anayasa değişikliğini onayladı.
Hindistan Başbakanı Narendra Modi, sosyal medya üzerinden yaptığı açıklamada, "Parlamento, anayasa değişikliğini onaylayarak Hindistan-Bangladeş ilişkileri açısından tarihi bir güne imza atmış oldu" ifadesini kullandı.
Modi, anayasa değişikliğinin iki ülke arasındaki kara sınırında "daimi bir anlaşma" sağlayarak, geçmişten beri süregelen sınır sorununu çözeceğini belirtti.
Modi, bu düzenlemeyle sınırın daha iyi yönetileceğini, bunun da sınır güvenliğine katkıda bulunacağını belirtti.
Güney Asya'nın iki komşu ülkesi arasında en önemli sorunlardan biri olarak sınır anlaşmazlığı gösteriliyor. Sorunun temel nedenini ise 4 bin kilometrelik sınırda yer alan ve iki ülke arasında iç içe geçen tartışmalı 162 yerleşim bölgesi oluşturuyor. Anlaşmazlık nedeniyle bu bölgelerde yaşayanların temel kamu hizmetlerinden mahrum kaldığı belirtiliyor. 
