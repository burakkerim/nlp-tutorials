İnmemiş testis kısırlık nedeni
Her yüz bebekten birinde kalıcı hastalığa yol açan inmemiş testis, 6. ayın sonunda hala yerine gelmemişse hemen tedaviye başlanmalı. Çünkü bu durum; kısırlık ve kanser riskini beraberinde getiriyor.
Çocuk Cerrahisi Uzmanı Opr. Dr. Cem Kara, özellikle erken doğan bebeklerde, normal zamanında doğan bebeklere oranla üç kat daha fazla görülen inmemiş testisin, erkek kısırlığı ve bazı kanser türleri için risk oluşturduğunu söyledi.  Doğmadan önce her iki testisin bebeğin karın boşluğunda olduğunu, bebek anne karnında gelişimine devam ederken testislerin de torbaya inmeye başladığını söyleyen Opr. Dr. Cem Kara, “Testisler, karın içi boşluğundan sonra kasık bölgesini geçerek doğuma yakın zamanda torbaya yerleşirler. Nadiren bu torbaya iniş doğumdan sonraki ilk 6 ay içinde de devam eder. Çoğu zaman tek tarafta, bazen de çift tarafta birden olur. Gerçek inmemiş testiste önemli özellik, bir ya da iki testisin hiçbir zaman torbada olmamasıdır” dedi.
Çocuk doğduğunda testisler şayet torbada değilse, bu duruma gerçek inmemiş testis adını veririz.
İNMEMİŞ Mİ, UTANGAÇ MI? “Utangaç testis” denilen durumda testislerin zaman zaman torbada görüldüğünü ancak özellikle soğuğun etkisiyle yukarıya, kasıklara doğru kaçarak ortadan kaybolduğunu söyledi. Tıp dilinde buna retraktil testis dendiğini aktaran Dr. Kara, “Utangaç testisler, sıcak ortamlarda, çocuğun ateşinin çıktığı durumlarda, banyo küvetinde veya çocuk uyurken bakıldığında çoğunlukla torbada görülür. Utangaç testis bir hastalık sayılmaz, çocuğun ilerideki hayatında bir soruna yol açmaz. Herhangi bir tedavi (ilaç veya ameliyat) gerektirmez. Ancak 6 aylık aralarla çocuk cerrahisi uzmanı tarafından kontrolü gerekir. Aileler özellikle tek taraflı inmemiş testis ile utangaç testisi birbirine karıştırmasınlar. Tek tarafta da olsa eğer bir testis, yerine hiç inmiyorsa mutlaka bir çocuk cerrahına başvursunlar” uyarısında bulundu.
Utangaç testis, gerçek inmemiş testisten tamamen farklı masum bir olaydır.
İLK 6 AY ÇOK ÖNEMLİ Testisin kasık kanalında takılabileceğini ya da karın içinde kalmış olabileceğini belirten ve bebek takibinde ilk 6 ayın çok önemli olduğunun altını çizen Opr. Kara, şöyle devam etti: “6 ayın sonuna kadar inmemiş testislerin bir kısmı daha iner. Ancak bundan sonra artık inmez. Bu durum, erkek çocuklarda en sık rastlanan anormalliktir. Her 100 sağlıklı erkek bebekten birisinde kalıcı bir hastalık olarak bulunur. 
Dr. Kara: Hangi nedenle olursa olsun inmemiş testis tedavisi 2 yaş sonrasına bırakılmamalı.
İlk 6 ay geçtikten sonra mutlaka bir an önce tedavi edilmelidir. En ideali 6 ay ile 1 yaş arasıdır. Ancak en geç 2 yaş bitimine kadar tedavi tamamlanmalıdır. İnmemiş testisin olduğu tarafta fıtık da varsa o zaman hiç beklenmeden gerekirse 1 aylıkken cerrahi uygulanmalı.”İNMEMİŞ TESTİS NEDEN TEDAVİ EDİLMELİ?1. İleride çocuk sahibi olmayı önler: Çok bilinen bir kısırlık sebebidir. Testisler ne kadar erken torbaya indirilirse risk o kadar azalır.2. Kanser gelişebilir: İnmemiş testisli hastaların testislerinde ileride kanser gelişme riski normal erkeklere oranla 15 katı kadar daha fazladır.3. Beraberinde kasık fıtığı da olabilir: Her zaman belirti vermese de inmemiş testisli hastaların %65 kadarında ameliyatta fıtık da tespit edilir ve cerrahi tedavisi yapılır.4. Psikolojik ve estetik problem oluşturur.5. Dış etkenlere daha açıktır. AMELİYAT MI HORMON TEDAVİSİ Mİ? Sorunun yaygın ve kesin tedavi yöntemi ameliyat. Ehil ellerde ve çocuk cerrahisi uzmanlarınca yapılan ameliyatlardan sonra başarı oranı ise çok yüksek.
İnmemiş testiste hormon tedavisi de bir seçenek. Nadiren de olsa ilaç, yani hormon tedavisi uygulamak gerektiğini dile getiren Dr. Cem Kara, “İyi seçilmiş hastalarda kullanıldığında hem yan etkisi olmaz hem de zaman zaman ameliyatsız başarı sağlanır. Ancak hormon tedavisi, tecrübeli uzmanlarca yapılması gereken ve başarı şansı düşük, yan etki ihtimali yüksek bir tedavi şeklidir” ifadelerini kullandı.
