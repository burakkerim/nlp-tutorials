Bölüm 28: Hazırlık günü
İşte size hafta sonu hazırlayabileceğiniz ve bütün hafta hayatınızı kurtarabilecek birkaç hazırlık... Bugün dolu dolu yemekler yapmayacağız, bir hazırlık yapıp bütün haftayı kolaylaştıracağız.
Kavrulmuş Kıyma
1/2 kg dana döş kıyma
4-5 tane orta boy soğan
3-4 çorba kaşığı zeytinyağı
1 tatlı kaşığı tuz
1 tatlı kaşığı karabiber
1/2 muskat
Yarım kg dana döş kıymayı geniş bir tencerede, yüksek ateşte kavurmaya başlayın. Tahta bir spatulayla eze eze kıymaların birbirlerinden ayrılmalarını sağlayın. 4-5 tane orta boy soğanı soyup mutfak robotunda çekin. Çok sulanmasınlar, sadece yemeklik boyuta gelmeleri yeterli olacaktır.
Kıyma kavrulurken önce suyunu bırakır, bir müddet sonra ise suyunu çeker. Suyunu çekmeye başladığı anda soğanların yarısını kıymaya ekleyin ki, soğanın lezzeti kıymaya geçsin. Soğanın yarısını ise buzdolabı poşetine koyup derin dondurucuya atın. Dilediğiniz zaman çıkarıp yemeklerde gönül rahatlığıyla kullanabilirsiniz.
Soğanları kıymaya ekledikten sonra altını kısın ve 3-4 çorba kaşığı zeytinyağını ekleyin. Yavaşça tatlarını birbirlerine geçirerek kavrulsunlar. Yaklaşık 5-6 dakikada hazır olacaklardır. Sonrasında 1’er tatlı kaşığı tuz ve karabiber ekleyin. Kavrulmuş kıymanız hazır. Son dakika dokunuşu olarak ben muskatı çok yakıştırıyorum. Lezzetini çok daha yukarılara çıkarıyor. Yarım muskatı rendeleyip eklerseniz siz de lezzete şaşıracaksınız.  Kıymanız soğuyunca evin kalabalığına göre buzdolabı poşetlerine porsiyonlayabilir, 3 ay kadar buzlukta saklayabilirsiniz.  
Et marinasyonları
Bu iki marinasyon benim zor zamanlarımda hep kurtarıcım olmuştur. Size rehberlik etmesi için örnek olarak bu ikisini yapıyorum. Tabii ki dilediğiniz malzemeyi ekleyebilir ya da çıkarabilirsiniz. İstediğiniz her hangi başka bir tavuk ya da kırmızı et için de uygun olacaklardır.
Lezzetli Bonfile Marinasyonu
1/2 kg bonfile
2 dal biberiye
4 diş sarımsak
1 tatlı kaşığı tuz
1 tatlı kaşığı tane karabiber
1 tatlı kaşığı pul biber
4 çorba kaşığı zeytinyağı
2 çorba kaşığı sirke
Bu marinasyon kırmızı ete inanılmaz yakıştırdığım, kolay bir marinasyon. Ben bonfile için kullandım ancak siz dilediğiniz etle kullanabilirsiniz. Hayal ettiğinizden 4-5 kat daha lezzetli. Pişirmeden hemen önce uygulayabileceğiniz gibi bu marinasyona yatırdığınız etleri önce 2 saat buzdolabında bekletip ardından 3 ay derin dondurucuda saklayabilir, dilediğiniz zaman çıkarıp pişirebilirsiniz.
Yarım kg bonfileyi arzu ettiğiniz büyüklükte porsiyonlarda dilimleyin. Ben 6 dilim şeklinde porsiyonladım. 3 diş sarımsağı, 2 dal biberiyeyi, 1 tatlı kaşığı tuz ve 1 tatlı kaşığı tane karabiberi havanda dövün. Karışıma, 1 tatlı kaşığı pul biberi, 4 çorba kaşığı zeytinyağı ve 2 çorba kaşığı sirkeyi ekleyip karıştırın. Marinasyonu ve bonfileleri buzdolabı poşetine koyup iyice karıştırın. Sos her tarafına iyice nüfuz etsin. Tercihen birkaç saat buzdolabında bekletin ve ardından derin dondurucuya koyun. 3 ay boyunca dilediğiniz zaman çıkarıp yiyebilirsiniz.
Kendini Kırmızı Et Sanan Tavuk Marinasyonu
2 parça tavuk göğsü
1 çorba kaşığı yoğurt
1,5  tatlı kaşığı biber salçası
1 tatlı kaşığı domates salçası
2 çay kaşığı tuz
1 çorba kaşığı kimyon
1 tatlı kaşığı karabiber
1 tatlı kaşığı toz sarımsak
1 tatlı kaşığı pul biber
4 çorba kaşığı zeytinyağı
Ben 15 yaşlarındayken artık annem ve babamın yemeklerinde daha dikkatli olmaları, kırmızı eti daha dikkatli tüketmeleri gereken bir dönemdi. Ben de onlara bu marinasyonu hazırlamıştım. Tavuk tavuk olmaktan çıkıyor benim diyen kebaplara taş çıkarıyor bu haliyle. 10 dakikada en nefis patates yemeğini yaparken de bu marinasyonu kullanmıştım.
2 parça tavuk göğsünü ya kuşbaşı doğranmış olarak alın ya da siz doğrayın. Genişçe bir buzdolabı poşetinin içine koyup üzerine, 1,5 tatlı kaşığı biber, 1 tatlı kaşığı domates salçasını ve 1 çorba kaşığı yoğurdu koyun. Baharat konusunda biraz cömert davranacağız. 1 çorba kaşığı kimyon, 1’er tatlı kaşığı pulbiber ve karabiber koyun. Sarımsağı bu kez bir değişiklik yapıp toz koyacağım. 1 tatlı kaşığı sarımsak tozunu ve 2 çay kaşığı tuzu ekleyip iyice karıştırın. Hatta poşetle beraber yoğurun.  Mis gibi tavuk kebabınız hazır. Bu karışımı da 2 saat buzdolabında bekletebilir ardından derin dondurucuya koyup 3 ay boyunca dilediğiniz zaman çıkarıp pişirebilirsiniz.
Çok Çalışanlara Haftalık Salatalar
Bu salataları hafta sonu eşinizle, ev arkadaşınızla beraber mutfağa girip 10-15 dakikada haftanızı kurtarmanız için hazırladım. Mantık şu; salataları ve sosları hazırlayıp kavanozlara koyuyoruz ve dilediğimiz zaman çıkarıp karıştırıp yiyoruz. Ancak bunları yaparken dikkat etmeniz gereken birkaç nokta var. Birincisi salataları kavanozlarken domates gibi sulu malzemeleri en alta koyun böylece diğer malzemeleri ıslatıp yumuşatmasın. Aynı mantıkla galeta gibi kıtırtı verecek malzemeleri de en üste koyun ki, nemlenip yumuşamasınlar. Bir diğer husus da havayla temas etmemesi için malzemeleri iyice sıkıştırarak koymanız. Böylece daha uzun ömürlü olacaklar. Siz dilediğiniz malzemeyle farklı farklı salatalar yapabilir kendi tariflerinizi oluşturabilirsiniz.
Basit Rokalı Domates Salatası
2 adet domates
1/2 bağ roka
1/5 kalıp izmir tulumu
1 tane tam tahıllı galeta
2 adet domatesi küp küp doğrayın ve kavanozun en altına yerleştirin. Üzerine sırayla, yıkanıp kurulanmış yarım bağ roka,  doğranmış veya traşlanmış 1/5 kalıp İzmir tulumu, en üste de 1 adet tam tahıllı galetayı lokmalık olarak kırıp yerleştirin ve kavanozun kapağını sıkıca kapatın. Dilerseniz büş de koyabilirsiniz.
Yedikule Rüyası
2 adet Yedikule marul
10-15 yaprak roka
1 limonun kabuğu
1 adet tam buğdaylı galeta
1 avuç ceviz
2 adet Yedikule marulu yapraklarına ayırıp yıkayın ve kurutun. Kavanozun en altına yerleştirin. Üzerine sırayla, 10-15 yaprak roka, 1 limon kabuğu rendesi,1 avuç cevizi ve lokmalık olarak kırdığınız 1 adet galetayı da ekleyip kavanozun kapağını kapatın.
Hindibalı Salata
3 adet hindiba
2 avuç ceviz
1 limonun kabuğu
¼ kalıp keçi büş peyniri
3 adet hindibanın yapraklarını ayırın, yıkayıp kurutun ve kavanoza yerleştirin. 2 avuç cevizi ve 1 limonun kabuğunu rende olarak kavanoza yerleştirin. Mevsimi ise portakal ya da mandalina kabuğunu da koyabilirsiniz. İnce ince dilimlediğiniz ya da elinizle parçaladığınız 1/4 kalıp keçi büş peynirini ekleyip, kavanozun kapağını kapatın.
Çoban Salata
2 adet domates
2 tane Çengelköy salatalık
1 adet soğan
3 dal taze soğan
8 dal maydanoz
2 domatesi, 2 Çengelköy salatalığını ve 1 adet soğanı küp küp doğrayın. Unutmayın ne kadar ufak doğrarsanız o kadar kolay sularını bırakırlar ve bu da kavanozdaki ömürlerini kısaltır. Yine aynı sırayla malzemeleri kavanoza yerleştirin. Üzerine ince ince kıydığınız 3 dal taze soğanı ve 8 dal maydanozu da ekleyin ve kavanozun ağzını kapatın.
 Mevsim Salatası
1/4 adet mor lahana
1/8 beyaz lahana
2 adet havuç
2 yaprak pestil
Mor lahananın 1/4'ünü ve küçük bir beyaz lahananın 1/8’ini yıkayıp kuruttuktan sonra ince ince doğrayın. 2 adet havucu rendeleyin. Kavanoza sırasıyla mor lahanayı, havucu ve beyaz lahanayı yerleştirin. Üzerine de 2x2 cmlik karelere doğradığınız 2 yaprak pestili yerleştirin. Kavanozu sıkıca kapatın.
Salata Sosları
Salata soslarınızı da yine küçük kavanozlara yerleştirip salatanızı servis etmeden önce çalkalayarak kullanabilirsiniz. Salata kavanozuna sosu döküp güzelce karıştırın ve servis tabağına alarak, afiyetle yiyin. 
Sosları hazırlarken, limon-zeytinyağı, sirke-zeytinyağı gibi vinegret sosların altın bir oranı var. O da 1 ölçü aside(limon suyu, nar ekşisi veya sirke) 3 ölçü zeytinyağı. Bu orana dikkat ederek hazırlarsanız soslarınız çok daha lezzetli olacaktır.
Pekmez Vinegretli Sos
2 çorba kaşığı üzüm pekmezi
3 çorba kaşığı zeytinyağı
1 çorba kaşığı sirke
1 çay kaşığı tuz
1 çay kaşığı karabiber
1/2 çay kaşığı pul biber
2 çorba kaşığı üzüm pekmezi, 3 çorba kaşığı zeytinyağı, 1 çorba kaşığı sirke, 1 çay kaşığı tuz ve karabiberi küçük bir kavanozda karıştırın ve kapağını kapatıp çalkalayın. Birazcık acı da isterseniz yarım çay kaşığı kadar pul biber ekleyebilirsiniz.
Okkalı sos
1 çorba kaşığı mayonez 1 tatlı kaşığı bal 5 adet frenk soğanı 1 tepeleme çorba kaşığı İzmir tulum peyniri 1 çorba kaşığı beyaz şarap sirkesi 1 çorba kaşığı zeytinyağı
1 çay kaşığı tuz
1 çay kaşığı karabiber
5 adet frenk soğanını ve 1 tepeleme çorba kaşığı İzmir tulum ince ince doğrayın. 1 çorba kaşığı mayonez, 1 tatlı kaşığı bal, 1’er çorba kaşığı beyaz şarap sirkesi ve zeytinyağ, 1’er çay kaşığı tuz ve karabiberle birlikte kavanoza koyup iyice çalkalayın. Okkalı nefis sosunuz hazır!
Basit hardal sosu:
2 tatlı kaşığı hardal 2 çorba kaşığı beyaz şarap sirkesi 2 çorba kaşığı limon suyu 5 çorba kaşığı zeytinyağı
1 çay kaşığı tuz
1 çay kaşığı karabiber
Bu sos ekşi severleri biraz daha sevindirecek. 2 tatlı kaşığı hardal, 2’şer çorba kaşığı beyaz şarap sirkesi ve limon suyu, 5 çorba kaşığı zeytinyağı, 1’er çay kaşığı tuz ve karabiberi küçük bir kavanoza koyun. Kapağını sıkıca kapatın ve iyice �alkalayın.
Nar ekşili Sos
2 çorba kaşığı nar ekşisi
2 çorba kaşığı limon suyu
6 çorba kaşığı zeytinyağı
1 çay kaşığı tuz
1 çay kaşığı karabiber
2’şer çorba kaşığı nar ekşisi ve limon suyu ile 6 çorba kaşığı zeytinyağı, 1’er çorba kaşığı tuz ve karabiberi kavanoza koyun, sıkıca kapatıp çalkalayın.
kavrulmuş kıyma
