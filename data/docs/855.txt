Teksas'ta, Hz. Muhammed karikatürlerinin sergilendiği binanın önünde çatışma: 2 ölü
ABD'nin Teksas eyaletinde Hz. Muhammed konulu karikatür yarışmasının düzenlendiği salonun dışındaki güvenlik görevlilerine ateş açan iki kişi öldürüldü, bir görevli yaralandı
Teksas eyaletinin Garland kentinde "Muhammad Art Exhibit and Cartoon Contest" isimli karikatür yarışmasının yapıldığı binanın önünde 2 kişi vuruldu.
Konuyla ilgili basına açıklamalarda bulunan Garland valisi Douglas Athas, "Vurulan iki kişinin öldüğüne inanıyorum" açıklamasında bulundu.
Salonun bulunduğu Garland bölgesi polisinden yapılan açıklamada, bir otomobildeki iki kişinin salonun dışında bulunan güvenlik görevlilerine ateş açtığı, polislerin karşılık vermesi sonucu iki saldırganın öldürüldüğü, bir güvenlik görevlisinin ise yaralandığı belirtildi.
Güvenlik güçleri binanın içinde ve dışında yoğun güvenlik önlemleri aldı.
'American Freedom Defense Initiative' isimli kuruluş tarafından organize edilen sergide Hz. Muhammed tasvirli karikatürlerine yer veriliyordu.
Güvenlik güçlerinin sergiye katılan 300'e yakın kişiyi tahliye ettiği açıklandı. Saldırının sergi ile bağlantısı olup olmadığına dair henüz bir bilgi bulunmuyor.
