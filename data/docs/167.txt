Görme engelli anne adayına 3D sürprizi
Görme yetisini 13 yıl önce kaybeden anne adayı, 3D yazıcı yardımıyla basılan heykel sayesinde doğmamış bebeği ilk defa gördü.
3D yazıcıların hayatımızdaki yeri her geçen gün biraz daha artıyor. Bu teknolojiyi 17 yaşında görme yetisini kaybeden anneye doğmamış oğlunu göstermek için kullanan doktorlar, Brezilyalı kadına hoş bir sürpriz yaptı.
Doğmamış oğlunu elleri yardımıyla gören kadın, gözyaşlarına engel olamadı.
13 yıldır göremeyen 30 yaşındaki Tatiana Guerra, ultrasona girmek için hastaneye gittiğinde doktorlardan oğlunun ekranda gözüken halini tarif etmesini istedi.
Kadının bu isteğini geri çeviren doktorlar, 20 haftalık bebeğin ultrason görüntüsünü 3D yazıcıların yardımıyla bastı. 
Ellerini kullanarak bebeğinin yüz hatlarını inceleyen kadın, yaşadıklarını "Doğmadan önce oğlumla tanışabildiğim için çok mutluyum" ifadeleriyle dile getirdi.
