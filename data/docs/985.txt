Obezite sirozu tetikliyor!
Karaciğer, herhangi bir hasar durumunda kendisini yenileme kapasitesi en yüksek organlardan biri. Ancak yenileme kapasitesini aşan uzun süreli hasarlar, fibrozis oluşmasına yol açıyor ve karaciğerin fibroz doku ile kaplanması sonucu siroz gelişiyor.
İlişkili Haberler
Kilo karaciğer naklini zorlaştırıyor
Türkiye şişmanlıyor
Günümüzde alkolden çok, obeziteye bağlı siroz geliştiğine vurgu yapan Medipol Üniversitesi Hastanesi Gastroenteroloji Uzmanı Prof. Dr. Yasemin Balaban’a göre, eskiden sirozun en önemli nedeni, batı toplumlarında alkol, diğer toplumlarda ise kronik viral hepatitlerdi. Ancak günümüzde ortaya çıkan obezite salgını nedeniyle tüm dünyada ve ülkemizde karaciğer yağlanmasına bağlı siroz birinci sıraya yükselmiş durumda. Daha az görülen siroz nedenleri ise bağışıklık sistemi bozukluklarına bağlı gelişen otoimmun karaciğer hastalıkları, metabolik bozukluklar ve ilaçların da dahil olduğu diğer toksinler.
Hastaların bir kısmında sirozun nedeni saptanamıyor ve bunlar, kriptojenik siroz olarak sınıflandırılıyor.
BU BELİRTİLER VARSA DİKKAT!Erken evre siroz hastalarında karaciğer hasarı ileri olmasına rağmen halsizlik, çabuk yorulma gibi şikayetler dışında klinik bulgu olmadığını belirten Balaban hastalığın diğer belirtilerini, “İlerlemiş siroz hastaları ani gelişen sarılık, karında şişme, kişilik değişikliği, mide kanaması gibi çok farklı şikayetlerle doktora başvururlar” diye özetledi. Sirozda ilaç tedavisinin ön plana çıktığını belirten Bayaban, karaciğer yetmezliğinde naklin tek yaşam umudu olduğunun altını çizdi. Siroz gelişmesinde genetik faktörin de etkili olduğunu aktaran Balaban, her yaşta görülebilen hastalıktan korunmada genel sağlıklı yaşam kurallarının etkili olduğunu vurguladı.
Gastroenteroloji Uzmanı Prof. Dr. Hatice Yasemin Balaban, sirozdan korunma önerilerini şöyle sıraladı:  SİROZDAN KORUNMANIN PÜF NOKTALARI- Öncelikle karaciğer yağlanmasını önlemek için obeziteden kaçınılmalı ve düzenli egzersiz yapılmalı. - Hem kalorisi hem de doymuş yağ içeriği düşük diyetle beslenmeli, fruktozlu içeceklerden sakınılmalı, meyve ve sebzeden zengin beslenilmeli. - Egzersiz, insulin direncini düşürür, cilt altında ve karaciğerdeki toplam yağ miktarını azaltır ve böylece metabolizmayı düzenler. Bu nedenle egzersiz vücut kitle indeksinden bağımsız olarak karaciğeri yağlanmadan korur. Ayrıca egzersiz, karaciğer yağlanmasında tedavi edici özelliğe sahiptir. - Alkol tüketiminde “karaciğer için güvenli” bir miktardan söz etmek zor. Çünkü karaciğerin alkol duyarlılığını etkileyen cinsiyet, yaş, beslenme alışkanlıkları, genetik faktörler ve eşlik eden diğer hastalıklar gibi pek çok faktör bulunuyor. - Karaciğer hastaları doktor önerisi almadan kontrolsuz ilaç veya bitkisel destek ürünleri kullanmamalı.- Tüm toplumun olduğu gibi siroz hastalarının da viral hepatitlerden korunmak için Hepatit A ve B virüslerine karşı aşılanması gerekli.
