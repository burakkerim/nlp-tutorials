Yıldız Holding'den yeni satış kararı
Yıldız Holding Yönetim Kurulu Başkanı Murat Ülker, Gözde Girişim iştiraklerinden Azmüsebat'ta stratejik ortaklık dahil opsiyonları değerlendirmek üzere yetkilendirme yaptıklarını söyledi.
İlişkili Haberler
Yıldız Holding, Ak Gıda'yı Fransızlara sattı
Yıldız Holding Yönetim Kurulu Başkanı Murat Ülker, gıda dışı sektörlerde girişim sermayesi şirketi olarak faaliyet gösteren iştirakleri Gözde Girişim'in yatırımları arasında bulunan Azmüsebat Çelik Sanayi'ndeki hisseleri için stratejik ortaklık dahil farklı opsiyonları değerlendirmek üzere yetkilendirme yaptıklarını söyledi.Katıldığı bir toplantıda Reuters'ın sorularını yanıtlayan Ülker, "Yetkilendirmeyi yaptık, ne kadarlık hisse satışı olacağı gelecek tekliflere bağlı olacak" dedi.
Gözde Girişim, Derby ve Tokai markalarını bünyesinde bulunduran Azmüsebat Çelik Sanayi'nin yüzde 48.81'ini Mayıs 2013'te portföyüne katmıştı. Azmüsebat Çelik'in ödenmiş sermayesi 24.9 milyon lira seviyesinde bulunuyor.
Ocak ayında Reuters'da yer alan bir haberde konu hakkında bilgi sahibi kaynaklar, Gözde Girişim'in Azmüsebat Çelik Sanayi'ndeki hisselerinin satışı için ÜNLÜ&Co ve HSBC'nin yetkilendirildiğini söylemişlerdi.
Gözde Girişim bu hafta başında portföyünde bulunan bazı iştiraklerinin satışa hazır hale geldiğini ve önümüzdeki dönemde muhtelif iştirak satışı olanaklarını değerlendirmeye devam edeceğini açıklamıştı.
