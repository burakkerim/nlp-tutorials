En hızlı Audi
Alman otomobil devi Audi, şimdiye kadar ürettiği en hızlı ve güçlü seri üretim otomobili R8 Competition’ı önümüzdeki ay açılacak olan Los Angeles Otomobil Fuarı öncesinde duyurdu.
570 beygirlik bu canavar, 5.2 litrelik V10 Plus motoruyla 0’dan 100 km/s hıza 3.2 saniyede çıkabiliyor. Audi R8 Competition’ı Audi’nin şimdiye kadar ürettiği en hızlı seri üretim otomobil yapan maksimum hız ise 320 km/s. Competition, 7 ileri S-tronic şanzımana sahip.
Henüz fiyatı netleşmemiş olsa da sadece 60 adet üretileceği ve özel spor otomobillerden biri olarak piyasadaki yerini alağı belli.
Aerodinamik yapısı ve tasarımıyla oldukça iddialı gelen süper otomobil kırmızı kaliperleri, karbon-seramik frenleri, siyah alaşım jantlarıyla dikkat çekiyor. Ön spoiler, arka difüzör, yan ve arka kanatlarının yanı sıra ayna kapakları da karbon fiber yapıda olan R8 Competition’ın spor egzoz sistemi de bir başka dikkat çeken detayları arasında. İç dizaynında kırmızı dikişler kullanılan deri yüzeyler ve yüksek incelikteki detayları göz alıcı.
2015 Audi R8 Competition’ın Los Angeles’taki fuarın ardından 2015 yılının başında ABD’de satışa çıkacağı açıklandı.
