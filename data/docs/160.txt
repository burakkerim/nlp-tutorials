Jackie Chan, uyuşturucu suçlarına idam cezasını destekliyor
Hong Konglu ünlü aktör ve dövüş ustası Jackie Chan, "bazı durumlarda" uyuşturucu suçlarına idam cezası verilmesini desteklediğini söyledi.
BBC'nin haberine göre Chan, gazetecilerle İngilizce ve Çince yaptığı söyleşide, uyuşturucunun gençlere zarar vermekle kalmayıp aileye de ıstırap çektirdiğini belirtti. Chan, "Bazı durumlarda idam cezasını destekliyorum" dedi. 
Jackie Chan, oğlu Jaycee Chan'in evinde uyuşturucu madde bulunması üzerine Çin'de cezaevine gönderilmesi konusunda da konuştu. Ünlü aktör, bu olayın kendisini "sarstığını ve utandırdığını" belirterek, artık oğluyla daha fazla ilgilendiğini dile getirdi. 
Jaycee Chan, Çin'de uyuşturucu suçundan altı ay cezaevinde yatmıştı. 
Uyuşturucu suçlarına katı cezaların uygulandığı Endonezya'da geçen hafta Avustralyalı Myuran Sukumaran ve Andrew Chan'in de aralarında bulunduğu sekiz kişinin idam edilmesi uluslararası toplumun tepkisine yol açmıştı. 
BM, Endonezya hükümetini kendi vatandaşları başka ülkelerde idam cezasına çarptırıldığında merhamet dilerken, kendisine yapılan çağrıları dikkate almamakla eleştirmişti.
