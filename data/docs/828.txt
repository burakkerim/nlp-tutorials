"19. Yapı Kredi Afife Tiyatro Ödülleri" adayları açıklandı
Bu yıl, 19. kez verilen Yapı Kredi Afife Tiyatro Ödülleri'nin aday listesi açıklandı.
Four Seasons Otel'de düzenlenen basın toplantısında konuşan Yapı Kredi Sanat Danışmanı Haldun Dormen, heyecanlı olduğunu söyleyerek, "19 yılda birçok şey geldi başımıza. Biz hep büyük bir keyifle, inatla işi götürmeye çalıştık. Çok eleştiriler geldi. Bizi kıracak şeyler oldu ama biz yine devam ediyoruz" diye konuştu. 
Yapı Kredi Afife Tiyatro Ödülleri İcra Kurulu Başkanı Salih Başağa da bir kez daha etkinliği düzenliyor olmanın mutluluğunu yaşadıklarını dile getirerek, "Yapı Kredi Afife Tiyatro Ödülleri, İstanbul'da sahnelenen oyunlar arasından öne çıkan kişisel becerileri ve diğer teatral nüansları, verdiği ödüllerle görünür kılan bir etkinliktir" dedi.
Başağa, etkinliğin bir kurumun tiyatro için düzenlediği en uzun soluklu ve kesintisiz ödül ünvanını taşıdığını anlatarak, şunları söyledi: 
"Yapı Kredi ve tiyatro birlikteliğinin aslında 64 yıllık bir geçmişi var. Ülkemizde ilk özel tiyatro, Küçük Sahne, 1951 yılında büyük usta Muhsin Ertuğrul tarafından, Yapı Kredi'nin desteğiyle kurulmuştur. Bu yolculuğa ise 19 yıl önce, Afife Jale'nin adını yaşatmak, ustaları taçlandırmak ve bugünün tiyatrocularını geleceğe taşıma hedefiyle çıktık. Geldiğimiz noktada tiyatromuzda nitelik ve nicelik olarak değişen ve oldukça zenginleşen bir dönemi yaşıyoruz. Ülkemizde tiyatronun gelişimini, tiyatroya olan ilginin her geçen gün artmasını ve daha fazla sayıda oyun sahneye konmasını heyecanla takip ediyoruz" 
Yapı Kredi Afife Tiyatro Ödüllerinin jüri başkanı Merih Tangün de bu sezon İstanbul'da 200'ün üzerinde oyun sergilendiğine işaret ederek, ödüllerin adaylarını açıkladı.
ADAYLAR
Ödüllere aday gösterilenler, şu şekilde: 
Yılın En Başarılı Yönetmeni adayları: Muharrem Özcan (Dolu Düşün Boş Konuş), Alexandar Popovski (Bir Yaz Gecesi Rüyası), Alexandar Popovski (İmparatorluk Kuranlar Yahut Şümürz), Yıldırım Fikret Urağ (Sırça Hayvan Koleksiyonu), Berfin Zenderlioğlu (Cambazın Cenazesi)
Yılın En Başarılı Kadın Oyuncusu adayları: Gizem Erdem (İki Kişilik Yaz), Hasibe Eren (Dolu Düşün Boş Konuş), Selen Öztürk (Bakarsın Bulutlar Gider), Melisa Sözen (Kalp Düğümü), Aslı Yılmaz (Tesir)
Yılın En Başarılı Erkek Oyuncusu adayları: Fatih Al (Dolu Düşün Boş Konuş), Salih Bademci (Tesir), Bedir Bedir (İstenmeyen), Rıza Kocaoğlu (Ormanlardan Hemen Önceki Gece), Tuğrul Tülek (İki Kişilik Yaz)
Yardımcı Rolde Yılın En Başarılı Erkek Oyuncusu adayları: Arda Aydın (Bir Yaz Gecesi Rüyası), Bedir Bedir (Üst Kattaki Terörist), Cem Zeynel Kılıç (Paşa Paşa Tiyatro Yahut Ahmet Vefik Paşa), Murat Okay (Dolu Düşün Boş Konuş), Yavuz Şeker (Bir Yaz Gecesi Rüyası)
Yardımcı Rolde Yılın En Başarılı Kadın Oyuncusu adayları: Aybanu Aykut (Paşa Paşa Tiyatro Yahut Ahmet Vefik Paşa), Banu Çiçek Barutçugil (Üst Kattaki Terörist), Tomris İncer (Kral (Soytarım) Lear), Yeşim Koçak (Çürük Temel), Ayşecan Tatari (Sırça Hayvan Koleksiyonu)
Yılın En Başarılı Sahne Tasarımı adayları: Barış Dinçel (Hayvan Çiftliği), Jesse Gagliardi, Simone Mannino (Kalp Düğümü), Sven Jonke (Bir Yaz Gecesi Rüyası), Cem Yılmazer (Çürük Temel)- (Sırça Hayvan Koleksiyonu)
Yılın En Başarılı Giysi Tasarımı adayları: Ayşegül Alev (Hamlet Makinesi), Candan Seda Balaban (Kral (Soytarım) Lear), Hale Eren (Kerbela), Sadık Kızılağaç (Hayvan Çiftliği), Jelena Prokovic (Bir Yaz Gecesi Rüyası)  
Yılın En Başarılı Sahne Müziği adayları: Merih Aşkın (Hak), Çağrı Beklen (Dolu Düşün Boş Konuş), Tahsin İncirci (Kerbela), Orhan Enes Kuzu (Paşa Paşa Tiyatro Yahut Ahmet Vefik Paşa), Mete Sakpınar (Bir Delinin Hatıra Defteri)
Yılın En Başarılı Işık Tasarımı adayları: Yüksel Aymaz (Kral (Soytarım) Lear), Yakup Çartık (Hamlet Makinesi)- (Hayvan Çiftliği), Cem Yılmazer (Sırça Hayvan Koleksiyonu), Kemal Yiğitcan (Ormanlardan Hemen Önceki Gece)
Yılın En Başarılı Genç Kuşak Sanatçısı Adaylar: Sercan Gülbahar (11' E 11), İbrahim Hallaçoğlu (Cambazın Cenazesi), Güneş Sayın (Tesir), Edip Tepeli (Sırça Hayvan Koleksiyonu), Seda Türkmen (Cambazın Cenazesi) 
Yılın En Başarılı Prodüksiyonu adayları: Bakırköy Belediye Tiyatroları (Hayvan Çiftliği), Dot (İki Kişilik Yaz), İBB Şehir Tiyatroları (Bir Yaz Gecesi Rüyası), İBB Şehir Tiyatroları (Sırça Hayvan Koleksiyonu), Oyun Atölyesi (Dolu Düşün Boş Konuş) 
- Ödül töreni 27 Nisan'da 
Gecede ayrıca, "Muhsin Ertuğrul Özel Ödülü"ne Zeliha Berksoy, "Cevat Fehmi Başkut Özel Ödülü"ne Firuze Engin, "Yapı Kredi Özel Ödülü"ne ise Şahika Tekand'ın layık görüldüğü açıklandı. 
Ödül töreni, 27 Nisan'da Haliç Kongre Merkezi'nde gerçekleştirilecek. 
