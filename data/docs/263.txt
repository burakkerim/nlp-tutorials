D vitamini eksikliği pankreas kanserine yol açıyor
Son yıllarda yapılan çalışmalar, D vitamininin sağlık için çok önemli olduğunu gösteriyor. Amerika'dan gelen son araştırma da pankreas kanseri riskinin D vitamini eksikliğiyle ilişkisini ortaya çıkardı.
En önemli kaynağı güneş ışığı olan D vitamininin vücutta eksik olması çok sayıda hastalığa davetiye çıkarıyor. En önemlisi de bu vitaminin kanserle olan bağlantısı. Zira ABD'nin Kaliforniya Üniversitesi'ne bağlı San Diego Tıp Okulu'ndaki araştırmada pankreas kanserine yakalanma riskinin D vitamini eksikliğiyle ilişkisi ortaya konuldu. Araştırma kapsamında en büyük D vitamini kaynağı olan güneşi az gören yerlerdeki nüfusun pankreas kanserine yakalanma oranının, güneşli bölgelerde yaşayanlardan üç kat daha fazla olduğu tespit edildi.
Ancak güneş ışığına fazla maruz kalmak da cilt kanseri açısından risk oluşturuyor. Bu nedenle uzmanlar, güneş koruyucu kullanmadan, günde 10 ile 15 dakika güneşlenmenin, vücut için gerekli D vitamini ihtiyacını karşıladığı görüşünde hemfikir. Özellikle de ön kol, bacaklar, el ve ayak bileklerinin iç kısmının günde ortalama 15 dakika güneşe tutulması öneriler arasında. Ayrıca D vitamininin eksikliği; enfeksiyon, kireçlenme, kemik erimesi, diyabet gibi çok sayıda hastalığın oluşmasında da etkili. Öte yandan D vitamini balık, yumurta ve et tüketimiyle de alınabiliyor.
