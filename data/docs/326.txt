Lüksemburg Büyükelçisi Levent Şahinkaya istişareler için Ankara'ya çağrıldı
Türkiye, Lüksemburg Büyükelçisi Levent Şahinkaya'yı Ankara'ya çağırdı.
Türkiye, Lüksemburg Parlamentosu tarafından kabul edilen 1915 olaylarına ilişkin Ermeni iddialarına destek veren karar tasarısını şiddetle reddettiğini vurguladı.Dışişleri Bakanlığından yapılan açıklamada, "Lüksemburg Parlamentosunun tarihi gerçekleri ve hukuku çarpıtarak almış olduğu haksız kararı kınıyor ve şiddetle reddediyoruz" denildi.Türkiye'nin Lüksemburg Büyükelçisi Levent Şahinkaya'nın istişareler için Ankara'ya çağrıldığı vurgulanan açıklamada, şunlar kaydedildi:"Kararın, Lüksemburg Parlamentosunun, atıfta bulunduğu 1948 tarihli BM Sözleşmesi'ni anlamaktan çok uzak olduğunu ve örnek aldığı bazı parlamentoların düştüğü yanlışa ortak olduğunu göstermektedir. Parlamentolar, kendilerini uluslararası mahkemelerin yerine koyup, soykırım gibi çok ciddi bir suç hakkında hüküm vermeye kalkarlarsa, tarihi ve hukuku istismar etmiş olurlar. Türkiye, Ermenilerle ortak tarihinin acılı sayfalarını onurlu bir şekilde ve karşılıklı saygı içinde anmaya devam edecektir. Konuya ilişkin görüşlerimiz Bakanlığa çağrılan Ankara'daki Lüksemburg Büyükelçisine iletilmiştir."
