Bölüm 29: Rüyalara girecek hamburger
Ev yapımı ekmeği, lahanalı salatalı sosu ve pastırmasıyla alışkanlık yaratacak bir hamburger bu... Yanında da güllaçtan cips
Sizlere efsane bir hamburger yapacağım. Biz atölyede kendimize ödül vermek istediğimizde hamburger yaparız. O gün gelen bir misafir hasbelkader tadına da bakmışsa, onun için hamburger yapmak ya bir haftasonu aktivitesi ya da aile geleneği haline gelir diyebiliriz. 
Şimdiden uyaralım alışkanlık yapacak bir hamburger. En güzel hamburgercilerde yiyebileceğiniz lezzeti size sunacağız.
Bu hamburgerin özelliği ne? Nefis ev yapımı bir ekmeği var. Lahanalı salatalı sosu ve 2 parça pastırmasıyla inanılmaz lezzetli. Yanında da bir cips var. Ama cips alışıldık malzemelerden değil, güllaçtan ve fırında.
Efsane Hamburger
300 gr tek çekim dana döş kıyma
Çeyrek şişe soda
1 adet yumurta
4 çorba kaşığı galeta unu
1 tatlı kaşığı hardal
1 çorba kaşığı taneli hardal
1 tatlı kaşığı sirke
1 çorba kaşığı pekmez
1 çay kaşığı tuz
1 tatlı kaşığı karabiber
2 dilim çedar peynir
4 dilim pastırma
2 tane hamburger ekmeği
Hamburger hepimizin bayılarak yediği artık günlük hayatımızın parçası olmuş, dünyaca meşhur bir yiyecek. Bu tarifle hayatınızda yiyebileceğiniz en güzel hamburgerlerden birini, hem çok kısa zamanda hem de çok hesaplı bir şekilde yapabileceksiniz desem, bence bir çoğunuzu mutfağa koşarak sokabilirim.
300 gr tek çekim dana döş kıymayı, çeyrek şişe sodayı-200 ml bir şişenin-, 4 çorba kaşığı galeta ununu, 1 tatlı kaşığı hardalı, 1 çorba kaşığı taneli hardalı, 1 tatlı kaşığı sirkeyi, 1 çorba kaşığı pekmezi, 1 çay kaşığı tuzu ve 1 tatlı  kaşığı karabiberi bir kapta karıştırın. Üzerine 1 yumurta çırpıp onu da karıştırın. 2 tane büyük burger köftesi yapıp 4 dakika dinlendirin.
Isınmış döküm bir tavaya burgerleri alın ve arzu ettiğiniz pişme derecesine göre pişirin. Yalnız pişirirken etleri çok oynatmayın hem köftesi dağılabilir hem de izini almadan çevirirseniz tatminkar bir görüntüsü olmayabilir. Köfteleri çevirdikten sonra altını bir parça kısın ve pişmelerine yakın iki dilim çedar peyniri köftelerin üzerine yerleştirip, üzerlerini büyük bir kaseyle kapatın. Böylece peynir kolayca eriyecek. Tavada kalan boş bir tarafa 4 dilim çemenli pastırmayı koyun ve kıtır kıtır olana kadar pişirin. Ardından ekmekleri ortadan ikiye bölüp onları da tavada biraz ısıtın. Ekmeğin içine önce hamburger sosu tarifinden biraz koyun. Üzerine köftesini ve pastırmalarını yerleştirip ekmeğin üstünü kapatın ve kocaman bir ısırıkla tadına varın!
Hamburger Sosu
1/10 mor lahana
1/20 beyaz lahana
2 çorba kaşığı mayonez
4 tane salatalık turşusu
1 çorba kaşığı tane hardal
2 çorba kaşığı zeytinyağı
1 çay kaşığı acı toz biber
1/2 portakalın suyu
1 çorba kaşığı sirke
1 çay kaşığı tuz
1/10 kırmızı lahanayı ve 1/20 beyaz lahanayı ince ince doğrayın ve geniş bir kapta 1 çay kaşığı tuzla ovun. Kıtırlıkları gitmesin sadece biraz kendilerini bırakmaları yeterli olacaktır. Üzerine, önce uzunlamasına dörde bölüp sonra küp küp doğradığınız 4 tane salatalık turşusunu, 1 çorba kaşığı tane hardalı, 2 çorba kaşığı zeytinyağını, 1 çay kaşığı acı toz biberi, yarım adet portakalın suyunu, 1 çorba kaşığı sirkeyi, 2 çorba kaşığı mayonezi ekleyip karıştırın. Benim diyen sosa taş çıkaran hamburger sosunuz hazır.
Güllaçtan Cips
1 yaprak güllaç
2 diş sarımsak
10 yaprak fesleğen
3 dal zahter kekiği
1/2 çay kaşığı tuz
1/2 çay kaşığı pul biber
1/2 çay kaşığı karabiber
3 ince dilim dil peyniri
1 çorba kaşığı zeytinyağı
2 çorba kaşığı su
Fırında çok lezzetli ve kolay bir cips tarifi hazırlamak istedim....
Güllacı ramazan dışında farklı yerler de kullanarak bu zanaatın bitmemesini bir nebze de olsa katkım olursa ne mutlu bana.
2 diş sarımsak, 10 yaprak fesleğen, 3 dal zahter kekiği, yarım’şar çay kaşığı tuz, pul biber, karabiber, 3 ince dilim dil peyniri,1 çorba kaşığı zeytinyağı, 2 çorba kaşığı suyu mutfak robotunda sos haline gelene kadar çalıştırın. Bu tarifte su ve zeytinyağı oranları çok önemli ve denemelerimde elde ettiğim en iyi oranın bu olduğunu söyleyebilirim. Suyu biraz fazla olunca güllaç çok ıslanıp kıtırdamıyor. Daha az olunca da sosu yeterince çekemiyor ve tadı biraz yavan kalıyor. Bu karışımı fırın tepsisinin tersine koyduğunuz bir güllaç yaprağına-parlak tarafının üste gelmesine dikkat ederek- fırça yardımıyla yayın. Tepsiyi aynen ters şekilde 200 derecede ızgara modunda çalışan fırına yerleştirin. En üst rafta çabuk yanabilir, bu sebeple bir alt rafına koymak daha iyi. 4 dakikada nefis cipsiniz hazır olacaktır. Çıktıktan sonra hemen servis ederseniz çıtırtısının keyfine varabilirsiniz.
Hamburger Ekmeği
1 ekmek hamuru
100 ml süt
100 gr tereyağı
150 gr un
1 dolu çay kaşığı kuru maya
1 çay kaşığı tuz
1 çimdik şeker
1 yumurtanın sarısı
Üzerine,
Susam
Çörekotu
Evde kendi hamburger ekmeğinizi yapmanın mutluluğunu yaşamak ister misiniz? Hem de çok kolay ve lezzetli!!
100 gr tereyağını küçük bir sos tenceresinde eritip üzerine 100 gr sütü ekleyin. Ardından bu karışımı fırından aldığınız 1 ekmek hamuruna ekleyip, üzerine 150 gr un, 1 dolu çay kaşığı kuru maya, bir çay kaşığı da tuz ve 1 çimdik de şeker ekleyin. Hamuru iyice yoğurup karışımı özdeşleştirin. Süt ve tereyağı karışımı çok sıcak olmasın aksi takdirde maya ölür ve kabartma işlevini yerine getiremez, soğuk olursa da çok zor uyanır. Yoğurt mayalama derecesi olan 38-41 ile aynı yani parmağınızı soktuğunuzda sıcaklık gelsin ama yakmasın.. Ardından 4 eşit parçaya ayırıp her birini beze haline getirin ve 30-45 dakika kadar evin sıcak ve rüzgarsız bir yerinde mayalanmaya bırakın. Hamurlar 1,5-2 katına kadar çıkacaktır. Bu arada fırını 230 derecede, altı ve üstü yanarak fakat fansız ısıtın ve içine metal bir kase ya da tasta su koyun. Böylece fırının içi nemli kalacak ve ekmek pişerken kurumayacaktır. Pizza taşınız varsa onu da ısıtın. Eğer yoksa geniş bir güveç veya fırın tepsisini ters bir şekilde fırına yerleştirip tabanını taş fırın gibi de kullanabilirsiniz. Ekmek birden sıcak ve zor soğuyan yüzeye değince mühürlenecek, tabanı daha sert olacak, içi de nemli ve kabarık olacaktır.
Hamurlar kabarınca üzerine çırptığınız 1 yumurta sarısını bir kat sürün. 2 dakika sonra, ilk kat kuruyunca, ikinci kat yumurtayı da sürün. Böylece pişince üstünün rengi daha koyu ve güzel olacaktır. Onun üzerine de dilediğiniz kadar susam ve çörekotu serpin. Ekmekleri ısınmış tepsi veya taşın üzerinde fırının tabanına yerleştirin. Yaklaşık yarım saat sonra, ekmekleri altından tıklattığınızda tokça boş bir ses geliyorsa ekmekler olmuştur. Çıkartıp bir telin üzerinde soğutun. Sıcakken keserseniz ekmeklerin içi hamurlaşır. Hazırladığınız burgerleri bu ekmekle yemek lezzetine lezzet katacak!
Güllaçtan cips
