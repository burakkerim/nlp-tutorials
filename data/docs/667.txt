Yeni yerli domates "Yükselköy F1" tanıtıldı
Mersin'in Erdemli ilçesinde, bir firma tarafından geliştirilen "Yükselköy F1" adlı yerli domates, üreticilere tanıtıldı.
Erdemli Gıda Tarım ve Hayvancılık İlçe Müdürü Mehmet Türker, 3 dönüm serada yüzde 100 yerli tohumdan üretilen yeni çeşidin tanıtım toplantısında yaptığı konuşmada, ilçede erkenci ve yeni çeşit sebze üretildiğini söyledi.Yazın gelmesiyle sera domateslerinin hasadına başlandığını ifade eden Türker, "Ülkemizin yerli tohum üretimini gerçekleştiren tohum firması, 50 yıl önce lezzeti ve aromasıyla sofralarımızın vazgeçilmez sebzesi olan süper, ragıp, cavcav ve lapçin olarak adlandırılan yerli domatesimizin özelliklerini koruyarak ıslah etti ve açıkta yetişen yerli domatesin serada da yetişmesini sağladı" dedi.
Üreticilerin, kaliteli ve bol ürün elde ederken kazancının artmasını da amaçladıklarını dile getiren Türker, "Çiftçilerimizin erkenci çeşitlere yönelmesi bizleri sevindiriyor. Çünkü erkenci çeşitler üreticimize kazandırıyor. Bu arada üreticilerimiz artık kimyasal kullanma yerine örnek arılarla tozlama sağlıyor" diye konuştu."BU DOMATESİ BİRÇOK ÜLKE TERCİH EDİYOR"Tohumu geliştiren firmanın Doğu Akdeniz Bölge Müdürü Mustafa Kutevi de halk arasında lapçin ya da süper olarak adlandırılan domatesi ıslah ederek, raf ömrünü 25 güne çıkardıklarını, dayanıklılığını artırarak deneme üretimi yaptıklarını söyledi.
Normal üretimi yapılan domatesin kilogramı halde 2 liraya satılırken "Yükselköy F1" adı verilen yerli domatesin kilogramının 3,5 liraya alıcı bulduğunu belirten Kutevi, "Bu domates, Rusya başta olmak üzere birçok Avrupa ülkesinin tercih ettiği ürün. Ürünümüz İç Anadolu, Doğu Anadolu ve Akdeniz yöresinden de çok fazla talep görüyor" diye konuştu.Yerli domatese olan ilgi nedeniyle Mersin ve Adana çevresinde yaklaşık bin dekarda üretime başladıklarını vurgulayan Kutevi, şunları kaydetti:"Halkımız, yerli tohumu ve yerli malını sahiplendi. Yüzyıllardır yerli tohumumuz doğada kendi kendine tozlanmadan dolayı özelliğini yani raf ömrünü ve aromasını kaybetmeye başlamıştı. Biz, bu tohumu özüne döndürüp, raf ömrünü de bir haftadan 25 güne çıkardık. Ortalama bir domatesten kök başına 2 kilogram alınırken bu çeşitten 6 kilogram alınıyor. Bu, ülkemiz ve yöre çiftçisi açısından güzel bir gelişme. Domatesi, üreticimiz güzlük ve baharlık olarak serada, yazlık olarak da açıkta yetiştirebiliyor. Böylece üreticiler tüm yıl pazara ürün sunarken tüketici de damak tadına uygun domates yiyor."
