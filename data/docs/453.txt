Hamaney: ABD'nin hilesi
İran'ın dini lideri Hamaney, ABD'li liderlerin, İran ile bir anlaşmaya varılması halinde yaptırımların aşamalı olarak kaldırılacağı açıklamalarını, "ABD'nin hilesi" şeklinde nitelendirdi.
İran'ın dini lideri Ayetullah Ali Hamaney, İran'a karşı uygulanan uluslararası yaptırımların aşamalı olarak kaldırılmasını kabul etmeyeceklerini söyledi. İran devlet televizyonunda yer alan habere göre, Meşhed kentinde Nevruz Bayramı münasebetiyle ulusa sesleniş konuşması yapan Hamaney, İran ile ABD arasındaki nükleer müzakerelere ilişkin açıklamalarda bulundu.Hamaney, ABD'li liderlerin, İran ile bir anlaşmaya varılması halinde yaptırımların aşamalı olarak kaldırılacağı açıklamalarını, "ABD'nin hilesi" şeklinde nitelendirerek, İran'ın, yaptırımların aşamalı olarak kaldırılmasını kabul etmeyeceğini söyledi. Hamaney, "Amerikalılar 'Biz İran'la anlaşma imzalayacağız ve onların hareketlerini gözlemleyeceğiz daha sonra ambargoları kaldıracağız' diyorlar. Bu ABD'nin hilesidir. Biz bunu kabul etmeyeceğiz" dedi.Yaptırımların kaldırılmasının müzakerelerin sonucu değil, müzakere konularının bir parçası olduğunu söyleyen Hamaney, "Anlaşmaya varıldığında yaptırımların derhal kaldırılması gerektiğini diplomatlarımız da açıkça belirttiler" ifadelerini kullandı."NÜKLEER MESELELERDEN BAŞKA BİR KONU GÖRÜŞÜLMÜYOR"ABD Başkanı Barack Obama'nın Nevruz mesajına da değinen Hamaney, Obama'nın mesajının "samimiyetten uzak olduğunu" savundu.Hamaney Obama'nın, "İran'da nükleer müzakerelerin başarısını istemeyenlerin var olduğuna" ilişkin sözlerini hatırlatarak, "Bu yalan. İran'da nükleer meselenin müzakerelerle çözülmesini istemeyen kimse yok. İran halkının istemediği şey, Amerikalıların zorbalıkla dayattığını kabul etmek" diye konuştu.ABD ile yapılan nükleer müzakerelerde bölgesel meselelerin hiçbir zaman konuşulmadığını belirten Hamaney, "Çünkü onların bölgedeki amaçları bizim hedeflerimize ters. Biz halkların egemenliğini, bölgenin ve güvenliğini isterken, onlar bölgede istikrarsızlık istiyor" değerlendirmesinde bulundu.
