Dışişleri Bakanlığı'ndan Hollande'a kınama
Dışişleri Bakanlığı, Fransa Cumhurbaşkanı Hollande'ın 24 Nisan açıklamasına tepki gösterdi. Açıklamada, "Fransa'nın bu haksız ve tarafgir tutumu Türkiye tarafından reddedilmekte ve kınanmaktadır" denildi.
İlişkili Haberler
Dışişleri Bakanlığı'ndan Almanya Cumhurbaşkanı'na kınama
Dışişleri Bakanlığı'ndan Putin'in açıklamalarına tepki
Obama'nın açıklamalarına tepki
Dışişleri Bakanlığı, Fransa Cumhurbaşkanı Hollande'ın 24 Nisan 1915 olayları hakkında "Fransa maalesef bir kere daha ayrımcı yaklaşımını sürdürmeyi tercih etmiştir. Fransa'nın bu haksız ve tarafgir tutumu Türkiye tarafından reddedilmekte ve kınanmaktadır" ifadelerini kullandı. 
Dışişleri Bakanlığı, Hollande tarafından 24 Nisan dolayısıyla yapılan açıklama hakkında şunları kaydetti:
"Fransa Cumhurbaşkanı Hollande, uzun süre öncesinden ilan ettiği üzere, 24 Nisan 2015 tarihinde Erivan’da düzenlenen ve iddia edildiği gibi geçmişte yaşanan kayıpların anılmasından çok, Türk kimliğine, tarihine ve toplumuna yönelik iftiraların dillendirildiği bir tören şeklinde cereyan eden etkinliklere iştirak ederek, Ermeni anlatısına verdiği desteğini tekrarlamıştır.
Benzer şekilde, Fransa Başbakanı Valls bugün Paris’te, tarihten barış ve dostluk değil, husumet çıkarma üzerine kurulu bir etkinliğe katılarak tarihsel gerçekleri çarpıtan ve hukuku tahrif eden ifadeler kullanmıştır.Cumhurbaşkanı Hollande’dan, sözkonusu törenler sırasında, Osmanlı İmparatorluğunun çöküşü sürecinde hangi dine ve etnik kökene mensup olursa olsun, tüm Osmanlı vatandaşlarının büyük acılar yaşadıklarını teslim etmesi beklenirdi. Farklı dinlerin mensuplarının acıları arasında ayrım yapmayan böyle bir yaklaşım, kuşkusuz, Fransa’daki 600 bin Türk tarafından da, olumlu ve kucaklayıcı bir davranış olarak görülürdü. Ancak, Fransa maalesef bir kere daha ayrımcı yaklaşımını sürdürmeyi tercih etmiştir.Fransa'nın bu haksız ve tarafgir tutumu Türkiye tarafından reddedilmekte ve kınanmaktadır."
