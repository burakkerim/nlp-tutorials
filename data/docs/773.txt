Varoufakis: Euro'dan çıkarız, blöf yapmıyoruz
Yunanistan Maliye Bakanı Yanis Varoufakis, daha fazla kemer sıkmak zorunda olmaları durumunda Euro'dan ayrılabileceklerini belirterek, “Blöf yapmıyoruz” dedi.
Yunanistan'ın geleceğine ilişkin belirsizlik sürerken Yunan Maliye Bakanı'ndan çarpıcı açıklama geldi. 
Maliye Bakanı Yanis Varoufakis, daha fazla kemer sıkmak zorunda olmaları durumunda Euro'dan ayrılabileceklerini ve bu konuda blöf yapmadıklarını söyledi.
Varoufakis, Euro'dan çıkmalarının tahmin edilemeyecek sonuçlara neden olabileceğini kaydetti. Yunanistan'ın kreditörleriyle yürüttüğü ekonomik reformlar karşılığı mali yardım alma müzakerelerinde henüz sonuca ulaşılamadı.
Yunanistan'ın Avrupa Birliği ve Uluslararası Para Fonu'ndan (IMF) aldığı toplam 240 milyar Euro mali yardım paketinde kalan 7.2 milyar Euro'yu alabilmesi için reformlar konusunda uzlaşması gerekiyor.
Yatırımcılar uzlaşı olmazsa Yunanistan'ın borçlarını ödeyecek parasının kalmayacağından ve euro bölgesinden çıkmak zorunda kalacağından endişe ediyor. Yunanistan Euro Bölgesi ekonomisinin yüzde 2'sini oluşturuyor.
