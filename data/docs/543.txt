Interpol, zayıflama hapı için 'turuncu bülten' çıkardı
Uluslararası Polis Teşkilatı Interpol, zayıflama hapı adı altında internette satılan bir hap için turuncu bülten çıkarttı. 190 ülkeye yapılan uyarıda DNP içerdiği belirtilen hapın şimdiye dek bir İngiliz vatandaşının ölümüne yol açtığı ve bir Fransızı hastanelik ettiği belirtildi.
Fransa'nın isteği üzerine yayınlanan uyarıya göre, zayıflama hapı olduğu iddia edilen tabletlerde yer alan DNP maddesi, hammadde olarak kullanılan zehirleyici bir sanayi kimyasalı.
Interpol’ün turuncu bülteninde DNP'nin patlayıcı madde yapımında kullanıldığı vurgulanıyor. Tablet yanında toz ve krem formunda da satılan maddenin internet üzerinde kolayca bulunması, dünya çapında uyarıya neden oldu.
Interpol, aranan kişiler için kırmızı bülten yayınlarken, tehlikeli durumlar için turuncu bültenle uyarı yapıyor.
