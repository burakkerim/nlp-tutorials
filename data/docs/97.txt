Sağlık Bakanlığı'na video yağıyor
Sağlık Bakanlığı, bugün sosyal medya hesapları üzerinden #hadihareketegeç kampanyası başlattı. '10 Mayıs Dünya Sağlık İçin Hareket Et Günü' nedeniyle başlatılan kampanya çerçevesinde 15 saniyelik 'harekete geç' mesajı içeren video gönderenler, 1 hafta kaplıca tatili ya da bisiklet kazanma şansı yakalayacak.
İlişkili Haberler
Sağlıklı yaşamın anahtarı
7-11 Mayıs tarihleri arasında yapılan kampanyaya katılmak için, kamera, fotoğraf makinesi veya cep telefonu ile 15 saniyelik “Harekete Geç” mesajını içeren video çekip @saglikbakanligi hesaplarını etiketleyip göndermek gerekiyor. Ayrıca kampanyaya katılanların, gönderecekleri videoda belirlediği bir isme #hadihareketegec hashtagi ile seslenmesi isteniyor. En güzel 20 video, sağlık bakanlığı jüri üyeleri tarafından değerlendirilerek, ödüllendirilecek. Ödüller Yalova kaplıcalarında 2 kişilik tatil ya da bisiklet olacak.
Bakanlıktan yapılan açıklamada hareketsiz yaşamın bütün insanlığı tehdit eden önemli bir sağlık problemi olduğu vurgulanarak, "Hareketsiz yaşam; kalp-damar hastalıkları, diyabet, bazı kanser türleri, hipertansiyon ve kas-iskelet sistemi hastalıklarının temel nedenleri arasındadır. Bu hastalıklardan korunmanın en önemli yolu fiziksel aktiviteyi yaşamımızın bir parçası haline getirmektir. Fiziksel aktivite kadın-erkek, her yaştaki bireye sağladığı, fiziksel, sosyal, zihinsel ve ruhsal yararlar açısından hayati önemdedir. Bu nedenle Bakanlık olarak toplumumuzda hareketli yaşam kültürünü yerleştirmeyi öncelikli hedeflerimiz arasında görüyoruz" denildi. 10 Mayıs 'Dünya Sağlık İçin Hareket Et Günü' yurt genelinde 81 il halk sağlığı müdürlüklerinde de özgün etkinliklerle kutlanacak. Vatandaşa, sağlık için hareket etmenin önemi anlatılacak.
