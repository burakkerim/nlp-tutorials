Özgecan Aslan Parkı'nın açılışına centilmenlik damga vurdu
Fenerbahçe Teknik Direktörü Kartal ve bazı futbolcular Özgecan'ın isminin verildiği parkın açılışında Trabzonspor Futbol Okulu öğrencileriyle bir araya geldi.
İlişkili Haberler
Özgecan'ın adı ailesinin yaşadığı sokağa verildi
Mersin'in Tarsus ilçesinde öldürülen üniversite öğrencisi Özgecan Aslan'ın isminin verildiği Çekmeköy'deki parkın açılışına centilmenlik damga vurdu. 
Çekmeköy Belediyesi'nin geçen yıl hizmete soktuğu engelsiz parkın, eklenen spor alanlarıyla beraber yeni ismiyle gerçekleştirilen açılışına Fenerbahçe Teknik Direktörü İsmail Kartal, sarı-lacivertli futbolcular Alper Potuk ve Hasan Ali Kaldırım da katıldı.  
İstanbul Milletvekili Erol Kaya ve Çekmeköy Belediye Başkanı Ahmet Poyraz'ın da yer aldığı törende bulunan Trabzonspor Futbol Okulu öğrencileri teknik direktör Kartal ve futbolculara büyük ilgi gösterdi. Sarı-lacivertlilerle fotoğraf çektiren bordo-mavili öğrencilerin bazıları, futbolculara Fenerbahçe forması imzalattı. 
Özgecan'ın isminin bir spor tesisine verilerek yaşatılmasının, şiddete karşı verilen güzel bir cevap olduğunu kaydeden Kartal, Çekmeköy Belediye Başkanı Ahmet Poyraz ve ekibine bu çalışması nedeniyle teşekkür etti.
Futbolcular Alper ve Hasan Ali halı sahada Çekmeköysporlu kaleciye birer şut çektiler
Bu projeye destek vermek için futbolcularıyla açılışa katıldığını kaydeden Kartal, "Özgecan kardeşimizin hunharca katledilmesinden sonra bu olay tüm Türkiye'de kınandı. Özgecan kardeşimizin adını unutturmamakla beraber, böyle bir spor tesisinin açılmasını biz de destekledik, katkı vermek için buraya geldik. Özgecan gibi kardeşlerimize, kızlarımıza, kadınlarımıza şiddetin kalkmasını istiyoruz, yaşanan olayı hep beraber kınıyoruz. Spor sonuçta kardeşlik, sevgi, saygı ve dostluktan ibarettir. Biz bunu hiçbir zaman unutmamalıyız. Bu çerçeve içinde ülkemizin sportif anlamda kalkınması ve ileriye gitmesi için hep beraber hep birlikte çalışmalıyız" şeklinde ifadeler kullandı. 
Kartal ve futbolcular, parkta bulunan Trabzonspor ve Sivasspor futbol okullarının faaliyet gösterdiği halı sahada Çekmeköysporlu genç oyuncularla da bir araya geldi. Fenerbahçe Teknik Direktörü, Spor Toto Süper Lig'de bu hafta Medicana Sivasspor ile karşılaşacakları anımsatılarak, kendisine yöneltilen "Sivasspor futbol okulunun sahasındasınız..." ifadeleri üzerine, "Önemli değil. Önemli olan futbol, spor, sevgi, saygı ve kardeşliktir. Bunun için buraya bir açılışa geldik" şeklinde konuştu.
