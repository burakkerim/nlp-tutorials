Arda Turan'lı Atletico Madrid'ten turizm atağı
İspanya'nın Madrid özerk yönetimi, bölgenin turizm tanıtımı için Atletico Madrid kulübünün yıldızlarını öne çıkaran bir tanıtım filmi hazırlattı.
Madrid'in turizm elçilerinden olan Atletico Madrid'de teknik direktör Diego Simeone ile futbolculardan Arda Turan, Koke, Fernando Torres, Antoine Griezmann ve Raul Jimenez tanıtım filminde oynadı. Tanıtımı bugün yapılan kısa turizm filminde, Atletico'nun kırmızı-beyaz renkleriyle süslenmiş eski model bir minibüse binen Arda ve takım arkadaşları kentin turistik yerlerini ve önemli restoranlarını dolaşırken gösterildi.Teknik direktör Simeone'nin ağzından "Madridlilerin Madrid'i, Atletico'nun Madrid'i. Madrid'in zevkini çıkart" sloganının kullanıldığı tanıtım filmi ile ilgili konuşan İspanyol ekibin başkanı Enrique Cerezo, "Tüm dünyada kentimizin imajının elçisi olmaktan büyük gurur duyuyoruz. Tanıtım filminde Atleticoluların Madrid'ini göstermek, alternatif bir Madrid sunmak istedik. Simeone ve futbolcularımız hiçbir turistin kaçırmak istemeyeceği, hareketli, tutkulu bir Madrid'i dünyaya gösterdiler" ifadelerini kullandı.
