ÖSYM ve YÖK’ten “yazılı sınav” açıklaması
ÖSYM ve YÖK’ten yapılan açıklamada, YGS ve LYS’nin yazılı sınav olarak yapılacağı iddiaları yalanlandı.
Ölçme, Seçme ve Yerleştirme Merkezi (ÖSYM) internet sitesi aracılığıyla açıklama yaptı.
Sınav güvenliğinden asla taviz vermeksizin "ölçme kalitesi" ve "sınav konforu"nun iyileştirilmesinin hedef olarak seçildiği vurgulanan açıklamada, şu ifadelere yer verildi:
"Bu hedefe yönelik olarak elektronik ortamda sınav (e-Sınav) Yabancı Dil Bilgisi Seviye Belirleme Sınavı'nın (YDS) İngilizce alanında sınırlı kontenjanla başlamış ve kontenjan artımı hızla sağlanmaktadır. 2014 yılının son dört ayında düzenli yapılan e-YDS, 2015 yılının her ayında yapılacak biçimde planlanmış ve sınav takvimi de ilan edilmiştir. Ölçme kalitesinin iyileştirilmesine yönelik yapılan çalışmaların ikincisi de Yazılı Sınav'dır (Açık Uçlu Sorularla Sınav). Adayları test robotu olmaktan kurtaran ve sadece adayın bilgisini ölçen bu tekniğin objektif (yansız) uygulanabilirliği kanıtlanmış ve bugüne kadar pek çok sınavda da uygulanmıştır. Bu sınav uygulama örneklerine ÖSYM'nin İnternet sayfasından ulaşılabilir."
Açıklamada, Yazılı Sınavı'nın, en yaygın biçimde 2015 yılında da uygulamaya devam edeceği kaydedildi.
Bu sınavların duyurularının da ÖSYM'nin internet sitesinde yer aldığı bildirilen açıklamada, şunlar kaydedildi:
"Ancak YGS ve LYS sınavlarını içeren ÖSYS'de yazılı sınav uygulaması henüz söz konusu değildir. Görsel medyada yer alan haberler asılsız ve gerçek dışıdır.
Üniversite giriş sistemi (Öğrenci Seçme ve Yerleştirme Sistemi-ÖSYS) ile ilgili tüm düzenlemeler Yükseköğretim Kurulu tarafından yürütülmektedir."
YÖK BAŞKANI’NIN AÇIKLAMASI
YÖK Başkanı Prof. Dr. Yekta Saraç da konuyla sosyal medya hesabından açıklamalarda bulundu.
Saraç, 2015 üniversiteye giriş sınavlarına hazırlanan öğrencilerin tereddüt yaşamamaları için açıklama yapılması ihtiyacı duyulduğunu belirterek, "Üniversiteye giriş sisteminde değişiklik yapılarak açık uçlu/yazılı cevap gerektiren soru sorulacağına' dair haberler gerçeği yansıtmamaktadır. Sınavlar bu kadar yaklaşmış iken bu türden gerçek dışı haberler ve açıklamalarla öğrencilerimizde kafa karışıklığına yol açılmaması gerektiğini düşünmekteyiz" ifadesini kullandı.
YÖK'ün, basın yayın organlarının kendilerine intikal eden duyum ve haberlerin teyidine ilişkin taleplerini her zaman cevaplandırmaya hazır olduğunu da vurgulayan Saraç, şunları kaydetti:
"Sevgili öğrencilerimizin çalışmalarına aynı minval üzere devam etmelerini, üniversiteye giriş sisteminin usul ve esaslarını belirleme yetkisinin münhasıran YÖK'te olduğunu, ÖSYM'nin ise bu belirlenen esaslara göre sadece sınavları yapan kurum olduğunu hatırlatırız. Bu vesile ile YÖK olarak bu tür büyük kitleleri alakadar eden değişiklik çalışmalarının süreci beyan edilmiş bir tarzda ve kamuoyu önünde açık bir şekilde sürdürülmesi gerektiğine dair başkan olarak tayin edilişimizin akabinde ifade ettiğimiz düşüncemizin bizim için bir ilke olduğunu da bir defa daha kamuoyu önünde beyan ediyoruz.”
