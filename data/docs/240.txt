Patates tarlada 1 lira 70 kuruş, pazarda 5 lira
Tarlada 2.5 liradan başlayıp 1 lira 70 kuruşa kadar düşen patatesin kilosunun, pazarda 5 liraya kadar çıkması hem üreticiyi hem de tüketiciyi zor durumda bırakıyor.
Türkiye'de, son iki yıldır dar gelirli ailelerin mutfağında vazgeçilmezi olan patatesin fiyatı bu aylarda tavan yapıyor.ALTIN GİBİ DEĞERLİNormalde kilosu 1 ila 2 lira arasında değişen ve 2013 yılında tarlada fiyatı 20 kuruşa kadar düşen patates şimdi altın gibi değerli. Çukurova'da başlayan patates hasadı da bu nedenle çok önem arz ediyor. Patates hasadına başlayan Mehmet Alcı patatesin tarla fiyatı ile pazar fiyatı arasında uçurum olmasından çok şikayetçi. Alcı, geçen yıl kuraklık bu yıl ise soğuk havanın Adana gibi yerde hâla devam etmesinden dolayı yüzde 40'a varan rekolte düşüşü yaşadıklarını belirterek, "Geçen yıl kuraklık olduğu için dekar başına 4-5 ton aldığımız tarladan ancak 1-2 ton ürün alabildik. Bu yıl yağış iyi rekolte yüksek olur derken soğuk ve yağışlı hava bir türlü bitmeyince bu kez de soğuk ve yağışlı hava rekolteyi vurdu. Geçen yıldan biraz daha iyi olsa da yüzde 40 kaybımız var. Bu yıl dekar başına 5 tonu yakalayamadık 2- 2.5 tonda kaldık" dedi.
Alcı, bu nedenle ürünü tarlada kilosu 2.5 liradan satmaya başladıklarını ancak son zamanlarda 1 lira 70 kuruşa kadar düştüğüne dikkat çekerek şunları söyledi: "Ancak, ürün pazarda 5 liraya satılıyor. Bu nasıl oluyor bende bilmiyorum. Bizden ve tüketiciden başka nakliyeci, hal rüsumu, tüccar yani aracı, pazarcı ya da market sahibi herkes kazanıyor. Bunların koyduğu ara fiyattan dolayı patatesin kilosu oluyor 5 lira."
Pazarda fiyat yüksek olunca tarlada nöbet tuttuklarını anlatan Alcı, sözlerini şöyle sürdürdü: "Pazarda patatesin kilosu 5 lira olunca başak toplamaya gelen vatandaş da çok oluyor. Vatandaş bizim satmak için topladığımız patatese bile göz dikiyor. Bu nedenle biz tarlada patates sökülürken nöbet tutuyoruz. Patatesi topladıktan sora başakçılara izin veriyoruz." Alcı, Türkiye’de geçen yıl 4.2 milyon ton patates üretildiğini, bunun 1 milyon tonu direkt tarladan pazara sevk edildiğini, 500 bin tonunun cips ve dondurulmuş patates sanayisinde işlem gördüğünü, 500 bin tonunun tohum olarak ayrıldığını, 200 bin ton ürün depolama kaybı olarak kabul edildiğinde 2 milyon ton patatesin de Türkiye’nin kışlık ihtiyacı için depolandığını, bu yıl bu kadar patates depolanıp depolanmayacağının bilinmediğini az depolanma durumunda patatesin fiyatının 2.5 liradan aşağı düşmeyeceğini söyledi.
