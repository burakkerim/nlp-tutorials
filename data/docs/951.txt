“Üç fidan” anıldı
68 kuşağının devrimci liderleri Deniz Gezmiş, Hüseyin İnan ve Yusuf Aslan, idam edilmelerinin 43. yılında anıldı.
Bursa’nın Nilüfer ilçesinde “üç fidan” için anma töreni düzenlendi. Tören, üç gencin idam edildiği saatte yapıldı.İhsaniye Mahallesi'ndeki 3 Fidan Parkı'nda gerçekleştirilen anma töreni, Deniz Gezmiş, Hüseyin İnan ve Yusuf Aslan için birer dakikalık saygı duruşuyla başladı.
Saygı duruşu sırasında şiir okuyan 68'liler Vakfı Bursa Temsilcisi Betül Kuyucu, bu etkinliği onlara saygılarını sunmak için düzenlediklerini söyledi.
Törene katılanlar, daha sonra parktaki Deniz Gezmiş, Hüseyin İnan ve Yusuf Aslan'ı temsil eden üç heykelin önüne karanfil bıraktı.
Nilüfer Belediye Başkanı Mustafa Bozbey, "Onlar, Türkiye'de bağımsızlığın ve barışın sembolüdürler. Halkın mutlu, huzurlu, barış ve demokrasi içinde bir yaşam sürmeleri adına mücadele eden gençlerdi. Kimseye ateş açmadılar, kimseyi öldürmediler ve kimseye haksızlık yapmadılar. Onlar, 'Türkiye'nin tam bağımsızlık mücadelesini nasıl yürütürüz' ve 'Türkiye nasıl tam bağımsız olur' diye düşünürlerdi. Onları saygıyla anıyoruz" dedi.
