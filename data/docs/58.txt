Erkan Haberal'a cinayet soruşturmasında takipsizlik
CHP Milletvekili Haberal'ın oğlu Erkan Haberal'ın da aralarında olduğu 6 kişi cinayet soruşturmasında takipsizlik kararı verildi.
İstanbul'da işlenen bir cinayete ilişkin yürütülen soruşturmada, MHP Ankara milletvekili adayı Erkan Haberal'ın da aralarında bulunduğu 6 kişi hakkında takipsizlik kararı verildi.  Anadolu Cumhuriyet Başsavcılığı Örgütlü Suçlar, Kaçakçılık ve Ekonomik Suçlar Soruşturma Bürosu'nca, 2009 yılında işlenen cinayete ilişkin yürütülen soruşturma tamamlandı.  Soruşturma kapsamında Erkan Haberal'ın da aralarında bulunduğu 6 kişi hakkında yeterli şüphe oluşturacak delil bulunmadığı gerekçesiyle takipsizlik kararı verildi.  Soruşturma sonunda, 7 şüpheli hakkında ise "tasarlayarak kasten öldürme", "tasarlayarak kasten öldürmeye teşebbüs" ve "tasarlayarak öldürmeye azmettirme" suçlarından ağırlaştırılmış müebbet hapis cezası istemiyle iddianame hazırlandı.  İddianamenin, gönderildiği mahkemece kabul edilmesinin ardından şüphelilerin yargılanmasına başlanacak.  İstanbul'da 2009'da işlenen bir cinayete ilişkin yürütülen soruşturma kapsamında MHP Ankara milletvekili adayı Erkan Haberal'ın da aralarında bulunduğu 9 kişi, nisan ayında gözaltına alınmıştı. Haberal, ifadesinin ardından savcının talimatıyla serbest bırakılırken, adliyeye sevk edilen 8 şüpheliden 4'ü çıkarıldıkları mahkemece tutuklanmıştı.
