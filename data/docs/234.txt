Barzani: Bağımsız Kürdistan geliyor
Mesut Barzani, ABD'de yaptığı açıklamada gelecek yıl bağımsız Kürdistan'ın kurulabileceğine işaret etti.
ABD'deki temaslarını sürdüren Irak Kürt Bölgesel Yönetimi (IKBY) Başkanı Mesut Barzani, "Gelecek yıl yada ne zaman olacağını söyleyemem ama kesinlikle bağımsız Kürdistan geliyor" dedi.IKBY Başkanı Mesut Barzani, ABD'nin dış politikası üzerinde etkili olan düşünce kuruluşlarından biri olan Atlantik Konseyi'nde konuştu.
Barzani'ye "Gelecek yıl bağımsız bir Kürdistan olacak mı, olmayacaksa neden olmayacak?" sorusu soruldu.
Kürt halkına kendi kaderini belirleme hakkının referandumla verilmesi gerektiğini belirten Barzani, "Gelecek yıl yada ne zaman olacağını söyleyemem ama bağımsız Kürdistan geliyor. Referandumumuz olacak ama şimdi IŞİD ile mücadeleyle uğraşıyoruz, o nedenle ertelendi ama yapılacak. Bu konuda geri adım atmayacağız" diye konuştu.
Barzani, "ABD Başkanı Barack Obama, Başkan Yardımcısı Joe Biden ve öteki Amerikalı yetkililerle yaptığı görüşmelerin bu süreci etkileyip etkilemeyeceği, görüşmelerden sonra bağımsızlığa daha yakın olunup olunmadığı" sorusunu da, "Bu işlemekte olan bir süreç, durmayacak, geri adım atmayacak. Görüşmeler konusunda ayrıntılara girmek istemiyorum. Ama elbette ki bu sürecin şiddet içermeden, barışçıl yolla ve diyalogla gerçekleşmesini istiyoruz" diye yanıtladı. Barzani, Kuzey Irak'ta kurulan Kürt Bölgesel Yönetimi'nin, bağımsızlık için yapacağı referandumun IŞİD'e karşı verilen mücadeleden dolayı ertelendiğini, güvenlik koşulları ve IŞİD'e karşı mücadele elverdiğinde, bağımsızlık için referandumun yapılacağını ve Iraklı Kürtlerin kendi kaderlerini tayin etme hakları bulunduğunu belirtti.
