Gazprom ile Türkiye anlaştı, Rus gazı seneye geliyor
Rus doğalgaz devi Gazprom, Türk Akımı'nın yapımının ve hat üzerinden doğalgaz tedarikinin Aralık 2016'da başlayacağını bildirdi.
İlişkili Haberler
'Güney Akım yerine Türk Akımı'
Gazprom Üstyöneticisi (CEO) Aleksey Miller ile Enerji ve Tabii Kaynaklar Bakanı Taner Yıldız bugün Ankara'da bir araya geldi.Şirketten yapılan yazılı açıklamada, Türk Akımı'nın yapımının ve bu hat üzerinden doğalgaz tedarikinin Aralık 2016'da başlayacağı ifade edildi.Konuya ilişkin olarak Miller, "Bugün çok yapıcı ve önemli görüşmelerde bulunduk. Türk Akımı'nın yapımına başlanması ve bu hat üzerinden doğalgaz tedarikinin Aralık 2016'da başlaması konusunda anlaşma sağlandı. Gazprom, Türk Akımı konusundaki çalışma takvimi için bugün sağlanan anlaşmayı temel alacak" ifadelerini kullandı.Toplantıda, 2015'in ilk dört ayında Mavi Akım'dan Türkiye'ye 5,4 milyar metreküp doğalgaz temin edildiği, bunun da 2014'ün aynı dönemine göre yüzde 4'lük bir artışa karşılık geldiği de konuşuldu.Açıklamaya göre, toplantıda "son on yılda Türkiye'deki doğalgaz tüketiminin iki kattan fazla arttığı ve Türkiye piyasasının Rusya'dan enerji ithalatının daha da artmasına ilgi gösterdiği" görüşüldü.
Aralık 2014 tarihinde Rusya Devlet Başkanı Vladimir Putin'in ziyareti sırasında Gazprom ve BOTAŞ Rusya'dan Türkiye'ye Karadeniz üzerinden yıllık 63 milyar metreküp doğalgaz taşıyacak boru hattının inşası konusunda Mutabakat Zaptı imzalamıştı. Putin, Ankara ziyaretinde Avrupa Birliği'nin karşı çıktığı Güney Akım projesini iptal ettiğini açıklamıştı. Bin 100 kilometre uzunluğundaki planlanan boru hattı Türkiye-Yunanistan sınırına 47 milyar metreküp doğalgaz taşıyacak.
