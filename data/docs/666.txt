Zeybekci'den ihracat açıklaması
Ekonomi Bakanı Nihat Zeybekci, mayıs ayından itibaren Türkiye'nin ihracatının toparlanma aşamasına girmesini beklediklerini söyledi.
Denizli'de Gönüllü Kültür Teşekkülleri Vakfının Denizli Anadolu İmam Hatip Lisesi Konferans Salonu'nda düzenlediği toplantıya katılan Ekonomi Bakanı Nihat Zeybekci, yaptığı konuşmada, dünyada gittikleri tüm coğrafyalarda ecdadın bıraktığı güzelliklerle karşılaştıklarını, bunun kendilerine büyük bir sorumluluk yüklediğini ifade etti.Gazetecilerin sorularını yanıtlayan Zeybekci, Türkiye ile Avrupa Birliği arasında 11 Mayıs'ta Brüksel'de imzalanması beklenen Gümrük Birliğini Güncelleme Mutabakat Zaptı'yla ilgili bir soru üzerine, Gümrük Birliği anlaşmasında 4 maddeyle ilgili yürütülen görüşmeler sonrası varılan mutabakatın açıklanacağını belirtti.AB sınırları içinde yer alan bazı ülkelerde taşımacılık konusunda kota gibi uygulamalara muhatap bırakıldıklarını kaydeden Zeybekci, Türkiye'nin taşımacılık sektöründe Avrupa Birliği ülkesi gibi kabul edilmesi gerektiği konusunun da mutabakat metninde yer aldığına işaret etti.Zeybekci, şöyle konuştu: "1995 yılında imzalanan anlaşmanın dışında tutulmuş olan hizmetler, kamu alımları ve tarımın da bu görüşmelerle Gümrük Birliği kapsamına alınması gerekiyordu. Bugüne kadar AB'de olumlu bir yaklaşım gösterilmeyen bu alanlarda 11 Mayıs'ta ortak bir deklarasyonla mutabakatımızı ilan edeceğiz. Bu mutabakatla hizmetler sektörü ve kamu alımlarında da AB üyesi bir ülke gibi muamele görmeye başlayacağız. Türk müteahhitleri ve şirketleri, AB ülkelerindeki şirketler gibi AB ülkelerinin devlet ihalelerine girer hale gelecek"İHRACATTAKİ DÜŞÜŞ Şu anda yaşanan her şeyin hesapladıkları beklentiler çerçevesinde oluştuğunu dile getiren Zeybekci, şunları söyledi:"Mayıs ayından itibaren Türkiye'de ihracatımızın artık toparlanma aşamasına gireceğini düşünüyoruz. İhracattaki düşüşün mayıs ayında yüzde 7-8 seviyesinde değil, 5'in altında bir noktaya geleceğini hatta sıfır noktasına doğru gelmesini bekliyoruz. Çünkü sanayi üretim endeksi, tüketici güven endeksi, büyüme ile beklentilerimiz bu yönde."Büyümeyle ilgili de geçen yıldan daha iyi bir noktada olacaklarını dile getiren Zeybekci, "Bu yıl Türkiye, her alandaki başarısını inşallah enflasyonda da gösterecek, hedefimiz olan yüzde 5,5'ler seviyesine 2015'te hala ulaşılabileceğine inanıyorum. İşsizlik ile ilgili ise istihdam oranımız artarak devam edecek ve işsizlik rakamımız Mayıs ayı itibariyle eksi yöne doğru yönünü çevirecek" diye konuştu.
