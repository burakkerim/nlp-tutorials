Facebook boşanma işine de el attı
Uzun bir süredir kocasına ulaşamayan kadın boşanma davası açabilmek için gerekli belgeleri Facebook üzerinden gönderecek.
Yaklaşık 6 yıldır evli olduğu kocasından boşanmak için bir süredir uğraşan Ellanora Baidoo, mahkeme evraklarının bir türlü kocasına iletilememesinin ardından çareyi Facebook'ta buldu.
2009  yılında dünya evine girdiği eşine ulaşılamadığını belirten ve bu yüzden  yargı sürecinin Facebook üzerinden yürütülmesini talep eden 26 yaşındaki Gana asıllı ABD'li kadının talebi kabul edildi.
Genç kadının talebini olumlu karşılayan yargıç Matthew Cooper, Baidoo'nun mahkeme celbini sosyal medya sitesi aracılığı ile eşine gönderdikten sonra duruşmaya başlanacağını duyurdu.
Alınan karara göre, söz konusu mesaj 3 hafta arayla 3 defa gönderilecek ve bu işlemin ardından kocanın davanın varlığından haberdar olduğu varsayılacak.
Mahkemenin kararının son derece önemli olduğunun altını çizen avukatlar, söz konusu kararın ABD'de emsal teşkil edebileceğini belirtiyor.
