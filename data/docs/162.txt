Nuri Bilge Ceylan "Kış Uykusu" ile Los Angeles'ta
Türk sinemasının 100. yılı etkinlikleri kapsamında ABD’ye gelen Altın Palmiye ödüllü yönetmen Nuri Bilge Ceylan, "Kış Uykusu" filminin Los Angeles Sanat Müzesi'ndeki (LACMA) gösterimine katıldı.
Ceylan, LACMA Bing Theater'da düzenlenen gecede film gösterilmeden önce Amerikalı sinema eleştirmeni ve LACMA film küratörü Elvis Mitchell'in sorularını yanıtladı.
Cannes Film Festivali'nde geçen yıl Altın Palmiye ödülüne layık görülen Kış Uykusu'nun çekim tekniği ve konusuna ilişkin değerlendirmelerde bulunan Ceylan, Rus yazar Anton Çehov ve filmin senaryosuna esin kaynağı eseri  “Karım” (The Wife) hakkındaki bir soru üzerine, Rus edebiyatıyla yakından ilgilendiğini, özellikle Dostoyevski ve Çehov’u zevkle okuduğunu söyledi.
Ceylan, şöyle devam etti:
"Çehov'un bu eserini 25 yaşındayken okudum ve çok etkilendim. Öyküyü sinemaya uyarlamayı o dönem istedim ancak hikayenin ağırlığı nedeniyle doğru zamanı bekledim. Yönetmen olarak yeterli tecrübeye sahip olduğumu hissettiğimde, şimdi deneyebilirim deyip film için çalışmaya başladım."
Cannes Film Festivali'nde jüri üyesi olarak görev aldığı döneme ilişkin soru üzerine Ceylan, festivalde aday film sahibi olmanın kendisi için oldukça stresli ve heyecan dolu bir süreç olduğunu belirterek jüri üyeliğinin ise "nispeten rahat ve keyifli" olduğunu kaydetti.
Türk sinemasının uluslararası alanda ödül almış filmleri ve yine Türk sinema tarihinde mihenk taşı olarak değerlendirilen filmlerden oluşan 10 filmlik bir seçkiyi LATFF organizasyonuyla ABD'de seyirciyle buluşturacak 100. yıl etkinlikleri, gelecek günlerde California Üniversitesi’ndeki (UCLA) film gösterimleri ve Nuri Bilge Ceylan’ın öğrencilerle buluşmasıyla devam edecek.
