Ferrari 488 GTB yılın ikinci yarısında Türkiye'ye geliyor
Ferrari'nin 8 silindirli yeni modeli 488 GTB yılın ikinci yarısında Türkiye'ye gelecek. 5 adet kotası bulunan otomobilin başlangıç fiyatı 523 bin euro olacak.
Ferrari'nin 8 silindirli yeni modeli 488 GTB, yılın ikinci yarısından itibaren Avrupa ile birlikte Türkiye'de de yollara çıkmaya hazırlanıyor.  Tofaş'tan yapılan açıklamaya göre, İtalyan lüks spor otomobil üreticisi Ferrari'nin ilk kez 85. Uluslararası Cenevre Otomobil Fuarı'nda görücüye çıkardığı 488 GTB modeli, Türkiye yollarına çıkmak için gün sayıyor.  Türkiye kotası ilk etapta 5 adet olan 488 GTB, 523 bin 475 euro'dan başlayan fiyatla satışa sunularak, Tofaş çatısı altındaki Fer Mas tarafından yaz aylarından itibaren sahiplerine teslim edilecek.  Açıklamada görüşlerine yer verilen Fer Mas Şirket Müdürü Sinan Saip Bel, şunları kaydetti:  "Ferrari'nin yarışçı ruhunu her yönüyle yansıtan 488 GTB, lansmanının yapıldığı günden bu yana dünya genelinde talep görmeye devam ediyor. 488 GTB'ye müşterilerimiz de büyük ilgi gösterdi. Fer Mas olarak 2015 için ilk etapta 5 adet araç kotamız var ve bunların tamamı için ön satış anlaşması yapmış durumdayız. İlave kota için görüşmelerimiz de sürüyor. 488 GTB'yi 523 bin 475 euro'dan başlayan fiyatla satışa sunuyoruz. Araçların teslimatına yaz aylarından itibaren başlanacak ve biz de üretim programı doğrultusunda yıl sonuna kadar müşterilerimize teslimatları yapacağız."  Ferrari 488 GTB'nin yeni 3.9 litrelik V8 turbo motoru, güç, tork ve tepki süreleri açısından sınıfının en yüksek değerlerini sunarken, mimarisiyle de standartlara yeni bir boyut getiriyor. 488 GTB'nin 8 bin devirde 670 beygir güç üreten motoru, 7. viteste 760 Nm maksimum tork üretiyor. Ferrari 488 GTB, 0'dan 200 kilometre hıza 8,3 saniyede ulaşabiliyor ve saatte 330 kilometrenin üzerinde maksimum hıza erişebiliyor.
