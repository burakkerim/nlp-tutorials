MİT TIR'larının durdurulmasına yönelik soruşturmada 5 yakalama kararı
MİT TIR'larının durdurulmasına yönelik soruşturmada hakkında tutuklamaya yönelik yakalama kararı çıkan 5 şüpheliden savcı Özcan Şişman ve savcı Süleyman Bağrıyanık gözaltına alındı.
Adana ve Hatay'da Milli İstihbarat Teşkilatı'na (MİT) ait tırların durdurulması soruşturması kapsamında, şüphelilerden savcı Özcan Şişman ve Süleyman Bağrıyanık, gözaltına alındı.
Gözaltına alınan Şişman, Adana'nın Seyhan ilçesindeki evinde gözaltına alınarak, sağlık kontrolü için Adana Adli Tıp Birimi'ne getirildi.
Şişman, sağlık kontrolünün ardından Adana Emniyet Müdürlüğü Terörle Mücadele Şube Müdürlüğüne götürüldü. 
Antalya Cumhuriyet Başsavcı Vekili Adnan Tabar, Tarsus 2. Ağır Ceza Mahkemesinin, hakkında tutuklamaya yönelik yakalama kararı verdiği Bağrıyanık'ın, evine gelerek söz konusu kararı iletti.
Bağrıyanık, sabah saatlerinde teslim olacağını belirterek, polislerle gitmek istemedi. Bağrıyanık, Antalya Cumhuriyet Başsavcı Vekili Tabar ile görüşmelerinin ardından evinde bulunan yakınlarıyla vedalaştı ve polislerle Antalya Eğitim ve Araştırma Hastanesi'ne sağlık kontrolüne gitti. Bağrıyanık, sağlık kontrolünün ardından Antalya Emniyet Müdürlüğü Terörle Mücadele Şube Müdürlüğüne götürüldü. 
Tarsus 2. Ağır Ceza Mahkemesi MİT'e ait tırların durdurulması soruşturması kapsamında Adana eski Cumhuriyet Başsavcısı Süleyman Bağrıyanık, Eski Adana İl Jandarma Komutanı Özkan Çokay, savcılar Özcan Şişman, Aziz Takçı ve Ahmet Karaca hakkında tutuklamaya yönelik yakalama kararı vermişti.
MİT tırlarının durdurulması ve aranmasında görev alan Cumhuriyet savcıları Süleyman Bağrıyanık, Ahmet Karaca, Aziz Takçı, Özcan Şişman ve Yaşar Kavalcıklıoğlu, haklarındaki soruşturma sonuçlanıncaya kadar HSYK 2. Dairesi'nce görevlerinden uzaklaştırılmıştı.
