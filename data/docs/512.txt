"Cehennem" İstanbul'da çekilecek
İstanbul, Amerikalı yazar Dan Brown’ın kitabı Cehennem’in (Inferno) sinema filmi çekimlerine ev sahipliği yapacak.
Tarihi Yarımada Fatih, bir Hollywood yapımına ev sahipliği yapıyor. Daha önce Argo, James Bond ‘Skyfall’, Taken 2, Two Faces of January, The Water Diviner gibi dev Hollywood yapımlarına ev sahipliği yapan Fatih, Mayıs ayında Amerikalı yazar Dan Brown’ın kitabı Cehennem’in (Inferno) çekimlerine ev sahipliği yapacak.
TOM HANKS MAYIS SONUNDA İSTANBUL’DA
"Da Vinci’nin Şifresi" ile başlayan ve "Melekler ve Şeytanlar" ile süren seride macera, "Cehennem" ile bu sefer Tarihi Yarımada Fatih’te kaldığı yerden devam edecek. Başrolünü yine ünlü yıldız Tom Hanks’in canlandıracağı filmin çekimleri Budapeşte’de başladı. Kitapta geçen Yerebatan Sarnıcı bölümleri, yüksek aksiyon sahneleri olması nedeniyle platoda çekilecek. Bu çekimler için Sarnıcın birebir aynısı Budapeşte’ye kuruldu.
Daha önce 4 kere İstanbul’a gelip mekanları tek tek inceleyen Oscarlı yönetmen Ron Howard, Fatih’te çekilecek sahnelere mayıs sonunda başlayacak. Filmde simgebilim profesörü Robert Langdon’ı Tom Hanks canlandırırken, Hanks’a Borgen dizisinden tanıdığımız kadın aktrist Sidse Babett Knudsen eşlik edecek.Aksiyon dozunun yüksek olduğu Ayasofya ve çevresindeki sahnelerde helikopterle takip çekimleri büyük heyecan uyandıracak.
Çekimlerde Kapalıçarşı, Beyazıt Meydanı, İstanbul Üniversitesi önü, Nuru Osmaniye, Kennedy Caddesi ve sahil şeridi mekan olarak kullanılacak.
