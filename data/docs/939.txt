Veliler ve öğrenciler için uyarılar
Yarıyıl tatili bu hafta sona eriyor. Uzmanlar tatil sonrası yeni döneme doğru bir başlangıç yapmaları için öğrenci ve velilere önerilerde bulundu.
Bu hafta bitecek olan yarıyıl tatilinin ardından eğitim uzmanı Hatice Yılmaz, öğrencilerin derslere nasıl adapte olacağını anlattı.
Yılmaz, öğrencilerin adaptasyon sürecini artıracak şu uyarılarda bulundu:
‘’Yaşı ne olursa olsun, kişinin performansına en büyük etkiyi uyku düzenin yaptığı biliniyor. Bu sebeple, ebeveynlerin öğrencilere tekrardan okul saatlerinde kalkmaları için yardımcı olması gerekiyor. Basit bir şekilde, hem cumartesi hem de pazar günü tüm aile bireyleri erken saatte kalkarak beraber kahvaltı etmeye gidebilirler. Çocuğun çok gitmek istediği bir yer ya da alınmasını çok istediği bir hediye varsa, o yerde daha çok vakit geçirmek ya da hediyeye erken kavuşmasını sağlamak bahanesi ile erken kalkması sağlanabilir. Bunu gizli bir şekilde yapmaya da gerek yok. Çocuk, erken kalktığı zaman günü daha verimli ve kazançlı kullanabildiğini görürse onun da hayat kalitesi artacaktır. 
KIYAFET UYARISI
İlkokul ya da ortaokul öğrencileri çok hızlı büyüdükleri için birinci dönemin başında alınmış okul kıyafetleri bedenlerine küçük gelmeye başlayabilir. Evde okula gidecekmiş gibi giyinip mini bir defile oyunu oynanırsa, hem okul kıyafetlerine tekrar alışması sağlanmış hem de yeni bir elbiseye ihtiyaç olup olmadığı gözlemlenmiş olur. 
SINAVLARA DİKKAT
Nisan ayı sonunda TEOG, Mart ortasında YGS, Haziran ayında ise LYS ile öğrenciler bir üst öğrenim kurumuna yerleşebilmek için sınava tabi tutulacaklar. Bu sınavlarda başarılı olmanın anahtarı sadece çok ders çalışmak değil, zihinsel olarak da hazır olmaktır. Sadece bu sınavların stresi sebebi ile bile öğrenciler okula geri dönmek konusunda isteksiz davranabilirler. Bu sınavların dünyanın sonu olmadığı, bu sınavlardaki başarılarının onların ebeveynleri gözündeki değerini belirlemeyeceğini çocuklara hissettirmek de çok önemli. Baskı altında daha başarılı olan öğrenci sayısının çok az olmasının yanında, bu şekilde yetiştirilen çocuklar zamanla kendi kararlarını veremeyen ve birileri tarafından yönetilmeden iş yapamaz insanlara dönüştükleri için iyi okullar kazansalar bile iş yaşantısında başarılı olma olasılıkları çok düşük oluyor. 
Eğer iki haftalık yarıyıl arasını verimli bir şekilde, yani ailece etkinliklerde bulunarak, çocuğun ders çalışmasına destek olacak ortamı yaratarak ve iyi bir uyku düzeni ile geçirdiyseniz ikinci döneme hem siz hem de çoğunuz hazır demektir. Bunları yapamadıysanız bile önümüzdeki iki günlük haftasonu tatilini iyi değerlendirmek çocuğunuzun okul başarısına kesinlikle olumlu bir katkı sağlayacaktır."
