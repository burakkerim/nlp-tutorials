Balıkesirspor'da 2 kadro dışı
Balıkesirspor'un Teknik Direktörü Cihat Arslan, antrenmana geç gelen oyuncular Hasan Hatipoğlu ve Okan Alkan ile çalışmak istemediğini belirterek, "Onlara izin verdim, 'kadro dışı' diyebiliriz" dedi.
Spor Toto Süper Lig'de İstanbul Başakşehir ile oynayacağı müsabakanın hazırlıklarını kulüp tesislerinde gerçekleştirdiği antrenmanla sürdüren Balıkesirspor'da futbolcular, kondisyon ve pas çalışması yaptı.Antrenman öncesi futbolcularıyla kısa süreli toplantı yapan Arslan, geç gelen Hasan Hatipoğlu ve Okan Alkan'ı konuşmasının sonuna kadar kenarda bekletti.Toplantı sonrası bu oyuncuları yanına çağıran ve bir süre konuşan Arslan, eşyalarını toplamalarını ve bir daha tesislere gelmemeleri istedi.Arslan, çalışan futbolcu istediğini vurgulayarak, "Çocukların karakterlerini ve başka bir şeylerini sorgulamıyoruz. Sahaya çıkıldığı zaman iş istiyorum. Profesyonel ligin getirdiklerini istiyorum. Galiba beni anlayamadılar. Geldiğim gün yaptığım toplantıda, 'İlk antrenmandan 7-8 kişiyi kovarım' diye bir söylemim var. Burayı bir iş yeri olarak görüyorum. Buraya gelen insanın geçmişinde ne varsa siliyorum. Prensiplerim gereği arkadaşlarımızı uyarmak zorunda kaldım. Sonra ikinci uyarıda bir şeyler söylemeye çalışırken, beni dinlemediklerini anladım. O saatten sonra onlarla çalışabilmem mümkün değil. Onlara izin verdim, 'kadro dışı' diyebiliriz" dedi.
Arslan, aldıkları ücretin karşılığında iş üretmeleri gerektiğini kaydederek, "Ben buraya millete vakit geçirteyim diye gelmedim. Bu, kendi idealim için de futbolcu kardeşlerimiz için de böyle. Burada buna uymayan insan varsa çalışamam. Bunları sadece Hasan ve Okan için söylemiyorum. Yabancılar için de takımdaki tüm futbolcular için de bu böyle. Prensiplerimizi koymak zorundayız" ifadesini kullandı.
İstanbul Başakşehir maçından galibiyetle ayrılmak istediklerine belirten Arslan, bu karşılaşmanın zor geçeceğini kaydetti.
Rakiplerinin iyi oynadığına dikkat çeken Arslan, "Abdullah Avcı ile sistemi iyi oturttular. İyi oynuyorlar, zaten iyi oyunculardan kurulu bir takım. Büyük emeğim var o takımda ama bizim gayretimiz yenmek. Ne olursa olsun ortaya güzel bir futbol koyabilmek istiyoruz. Kazanmak istiyoruz. Şimdi iki oyuncumuzu kadro dışı bıraktık ama mazeret üretmek yok, iş üretip kazanmak istiyoruz" diye konuştu.
