Yeni BMW 220d'yi test ettik
Otomotiv dünyasına yön veren markalardan BMW, birbiri ardına tanıttığı yeni modellerle dikkat çekiyor. Hedef kitlesini her geçen gün genişleten markanın pazara sunduğu iddialı modellerden biri de BMW 220d Coupe. Test videosunu da izleyebileceğiniz aracı ntv.com.tr okuyucuları için test ettik.
Onur Akçay
Foto Galeri
Ntv.com.tr BMW 220d'yi test etti
BMW 1 ve 3 serilerinin arasına konumlanarak neredeyse yeni bir sınıf yaratan, segmentinin standartlarını belirleyen 2 Serisi Coupe, birkaç ay önce Türkiye’de de satışa sunuldu. Tüm dünyada sessiz sedasız 140 bin adet satışa ulaşan 1 Serisi Coupe’nin mirasçısı olarak tanımlayabileceğim model, tasarımı ve özellikleriyle gerçekten dikkat çekici. İşte test aracımız 220d Coupe’nin detayları…
Yeni BMW 220d Test videosu...
DIŞ TASARIMOtomobilin dış tasarımında göze çarpan ilk noktalar uzun tasarlanmış motor kaputu, agresif karakteri belirginleştiren kaput üzerindeki dalgalı tasarım ve kromla çerçevelenmiş böbrek şeklinde ızgaralar. Yan tasarımda ise tekerlek üzerinden başlayan ve arka kanada kadar devam eden çizgi sportif görünümü destekliyor. M Sport donanımla gelen ön tamponun, 18 inç alaşımlı jantların ve L şeklinde tasarlanmış arka stopların da şık görünüme katkısı büyük. 
Önden bakıldığında far yapısı nedeniyle sinirli bir yüze sahip BMW 220d Coupe, opsiyon olarak sunulan Melbourne kırmızısı renginin de etkisiyle meraklı bakışları üzerinde topluyor. Testimiz sırasında aracı gören herkes otomobilin arka tarafına geçerek model uzantısını okumak istedi. Sebebi açık; otomobil boyutları ve ön yüzü nedeniyle ailenin diğer bireyleriyle karıştırılabiliyor. Uzaktan bakıldığında far grubunun da katkısıyla 4 Serisi olarak tahmin edilen araç, kendini yakından gösterdiğinde şaşırtıyor. Otomobil yerine geçtiği BMW 1 Serisi Coupe’den 7.2 cm daha uzun. Fakat esas şaşırtıcı olan şu; ağabeyi olarak adlandırabileceğim, dört kapılı sedan 320d’den sadece 19 cm kısa. Kısacası; çok sıkı bir BMW takipçisi değilseniz, aracı ilk görüşte tanımanız, diğer modellerden ayırt etmeniz biraz zor.
İÇ MEKAN220d Coupe’nin iç mekanı BMW’nin diğer modellerinden tanıdığımız izlere sahip. Otomobilin işçilik ve malzeme kalitesi markanın imajına yakışır düzeyde. İç mekan coupe bir otomobile göre oldukça ferah. Arka bölümde orta boylu iki yetişkin rahat oturabiliyor. Eğimli tavan yapısına rağmen arka koltuklarda baş mesafesi yeterli düzeyde. Sürücüye dönük olarak tasarlamış kokpit birçok fonksiyon kontrolünde önemli kolaylıklar sağlıyor. 
Otomobili kullanırken alçak konumlandırılmış oturuş pozisyonunu çok beğendiğimi belirtmeliyim. Öyle ki; bu sayede gerçek bir spor otomobil direksiyonunda olduğunuzu anlıyorsunuz. Kendinize en uygun sürüş pozisyonunu bulabilmeniz için standart ayarların dışında, koltuğun bir bütün olarak yukarı aşağı hareket etmesi de önemli bir özellik olarak karşımıza çıktı.
MOTOR VE PERFORMANS
BMW 220d Coupe’de 2.0 litre 184 beygirlik dizel bir motor görev yapıyor. 8 ileri otomatik şanzımanla motorun uyumu çok başarılı. Hızlanmak istediğinizde motor ve şanzımandan net cevaplar alabiliyorsunuz. Gaza pedalına yüklendiğinizde, müthiş tasarlanmış spor koltuklar sayesinde virajlarda sağa-sola yatmadan keyifli bir sürüşe imza atıyorsunuz. 1465 kg boş ağırlığa sahip otomobil 7.1 saniyede 100 km/s hıza ulaşıyor. 220d’nin en önemli özelliklerinden biri de, siz nasıl isterseniz ona göre sürüş karakterini ayarlayabilen bir otomobil olması. Eğer az yakıt harcamak isterseniz; gaz-fren hareketlerinizi kontrol eder, oyunu kuralına göre oynarsanız, “Eco Pro” modunda dizel motorlu otomobil son derece cimri bir modele dönüşüyor. Ama agresif bir sürüş isterseniz bu arzunuza da anında karşılık alabiliyorsunuz.  Hatta elektronik denge programı ESP’yi tamamen devre dışı bırakıp, 220d Coupe ile drift bile yapabiliyorsunuz.   Vites kolunun sol tarafına yerleştirilen butonlarla otomobil sürüş modları arasında geçişler yapabiliyorsunuz. “Comfort” sürüş modunda daha sakin bir profil çizen araç, “Sport” modunda süspansiyon, motor ve şanzıman tepkilerini değiştiriyor. Eğer daha agresif bir sürüş isterseniz “Sport Plus” seçeneğiyle otomobilin keyfini çıkarabilirsiniz. Bu modda arkadan hafif kaymalara izin veren araç gerçekten keyif veriyor.  Hıza göre sertliğini otomatik olarak ayarlayan Servotronic direksiyona sahip otomobilin performansı genel olarak tatminkar, ama dizel motorun sesi özellikle yüksek devrilerde kabine yansıyor.
GENEL DEĞERLENDİRMEBMW 220d Coupe’yi hem tasarım hem de performans açısından gerçekten beğendiğimi söylemeliyim. Arkadan itişli sportif bir coupe’nin çok şık, aynı zamanda tutumlu olabileceğini de gösteren araçla 100 kilometrede ortalama 5.5 litre yakıt harcadım. Yaklaşık 80 kilometre “Sport Plus” modunda yüksek devirlerde kullandığımdaysa 7.2 litrelik bir tüketimle karşılaştım. BMW 220d Coupe’nin baz fiyatı 152 bin TL’den başlıyor. Dört kapılı, aynı güce sahip 320d’nin baz fiyatıyla arasında 10 bin TL bulunuyor. Test aracımızın fiyatıysa M Sport, Techno gibi opsiyonel olarak sunulan paketlerle birlikte 215 bin TL’yi buluyor.
Test: Onur AkçayFotoğraflar: Murat Şahin
Teknik özellikler 2.0 litre dizel184 hp @ 4000 d/d380nm @ 1750 - 2750 d/dKarma yakıt tüketimi 5.5 litre0-100 km/s : 7.1 saniyeMaksimum hız: 230 km/sTest aracı fiyatı: 215.000 TL
