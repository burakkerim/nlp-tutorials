Türk öğrencilerin ürettiği İHA dünya 41'incisi oldu
Karabük Üniversitesi (KBÜ) Simurg Takımı, tasarladıkları insansız hava aracıyla ABD'de gerçekleştirilen "19. Dünya Üniversiteler Arası İnsansız Hava Aracı Yarışması"nda 41'inci oldu.
KBÜ Rektörü Prof. Dr. Refik Polat, gazetecilere yaptığı açıklamada, yarışmaya 100 üniversiteden başvurunun kabul edildiğini belirterek, ilk iki aşamayı geçerek finale yükseldiklerini söyledi.
Finale katılmaya hak kazanan 86 üniversite arasında boş ve yüklü uçuş ile hedefe yük bırakma aşamalarını başarıyla tamamlayan takımın, ilk 23 arasında yer aldığını vurgulayan Polat, şöyle konuştu:
"Bütün puanlar toplandığında ise ekibimiz dünya 41'incisi olmuştur. Teorinin pratiğe dönüştüğü üniversitelerde daha fazla başarı elde edilmektedir. Bu yarışmaya katılmış olmak, öğrencilerimize büyük tecrübe kazandırmıştır. Simurg Takımı, Karabük Üniversitesini en güzel şekilde temsil ederek, güzel başarıyla dönmüşlerdir. Takımımıza teşekkür ederek, başarılarının devamını diliyorum."
