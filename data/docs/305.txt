Engelliler Nemrut Dağı'na tırmandı
Adıyaman'a 11 ülkeden gelen çoğunluğu bedensel engelli 200 kişi, 2 bin 206 metre yükseklikteki Nemrut Dağı'na tırmandı.
Nemrut Rotary Kulübü tarafından bu yıl 15′inci kez düzenlenen “ROTARY ENGELLİLERLE ZİRVEDE-XV Nemrut’a Tırmanıyoruz” projesi kapsamında Türkiye’nin yanı sıra; ABD, Almanya, Meksika, Brezilya, Paraguay, Japonya, Avustralya, Hindistan, Kore, Bulgaristan ve Yeni Zelanda’dan gelen çoğunluğu bedensel engelli 200 kişi, minibüslerle Nemrut Dağı’na gelip jandarma ve Rotaryenlerin yardımıyla soğuk havaya rağmen zirveye tırmandı.
Çukurova Senfoni Orkestrası Nemrut Dağı’nın zirvesinde Engelliler için düzenleyeceği konser için müzik aletleriyle zirveye soğuk ve yağışlı havaya rağmen tırmandı ancak kötü hava şartları nedeniyle mini bir fagot dinletisi gerçekleştirilebildi. Orkestra daha sonra Nemrut Dağı’nın zirvesinde gerçekleştiremediği konseri tarihi Cendere Köprüsü (Roma Döneminden Kalma Septimus Severus) üzerinde gerçekleştirdi. Yerli ve yabancı turistlerin yoğun ilgi gösterdiği konser renkli görüntülerle sona erdi.
Rotary Kulübü 2430′uncu Bölge Federasyonu Başkanı Korhan Atilla, sağlıklı insanların zor çıktığı Nemrut Dağı’na engellileri çıkararak sıra dışı bir olay gerçekleştirdiklerini belirterek, etkinliğe bu yıl uluslararası boyut kazandırdıklarını söyledi.
Adıyaman Nemrut Rotary Kulübü Dönem Başkanı Ferit Binzet ise, engellileri Nemrut Dağı’na çıkararak onlara engel tanımadıkları mesajını verdiklerini ifade ederek, “Evlerinde oturan engellilerin de bir şeyler yapabileceklerini, engel tanımak ya da tanımamak konusunda onların harekete geçmeleri gerektiğini düşünüyoruz. Bu sene 11 ülkeden gelen misafirlerimiz de etkinliğimize katıldı ve yine Türkiye’nin dört bir yanından engellilerimiz katıldı. Herkesin bir coşkusu var. Sonuçta kötü hava şartlarına rağmen engellilerle birlikte zirveye ulaşmayı başardık. Engellilerin zirvedeki o heyecanı bize yetiyor” diye konuştu.
Etkinliğe katılanlar, devasal heykellerle hatıra fotoğrafı çektirip Çukurova Senfoni Orkestrası’nın Nemrut Dağı Zirvesindeki mini konserini ve Roma döneminden kalma Cendere Köprüsü üzerinde gerçekleştirilen muhteşem konseri izledi.
