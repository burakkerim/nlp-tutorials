"KPSS usulsüzlüğünün gereği yapılacak"
Milli Eğitim Bakanı Nabi Avcı, 2010 yılı KPSS’sinde usulsüz atanan memurlarla ilgili gerekli işlemlerin yapılacağını söyledi.
Milli Eğitim Bakanı Nabi Avcı, "Kelam’dan Kalem’e Büyük Buluşma” isimli sergiye katıldı. Tophane-i Amire’de düzenlenen sergiyi öğrencilerle birlikte inceleyerek bilgi alan Bakan Avcı, burada basın mensuplarının sorularını yanıtladı.
“ÖRTÜLÜ DERSHANECİLİĞE İZİN VERMEYECEĞİZ”
Bakan Nabi Avcı, okulların dershaneye dönüştürüleceği iddialarına ilişkin sorulan bir soruya, “Dershane sektörü uzun yıllardır eğitim kamuoyunu olmazsa olmaz sektör gibi şartlandırdığı için bu tür algılar var. Bu yaptığımız düzenlemedeki en önemli amacımız okulu, öğretmeni, müfredatı merkeze almaktı. Sınavlar dershane odaklı hale gelmişti. Sınavlar müfredat odaklı, okul odaklı, öğretmen odaklı olacak. Velilerimiz, öğrencilerimiz telaş etmesinler. Milli Eğitim Bakanlığı olarak örtülü dershaneciliğe izin vermeyeceğimizi, okulun merkezden çıkarılmasına izin vermeyeceğimizi, öğretmenlerimizin emeğinin göz ardı edilmesine izin vermeyeceğimizi buradan vurgulayayım” şeklinde yanıtladı.
Bakanlık talimatıyla puanı düşük bir öğrencinin Robert Koleji’ne alındığı iddialarını değerlendiren Bakan Avcı, “O konu bakanlık talimatıyla düşük puanlı öğrenci alındı şeklinde formüle edilebilecek bir konu değil. Milli Eğitim Bakanlığı olarak yaptığımız sınavlarda puanların nasıl verildiği bellidir. O puanlara göre okulların öğrencileri nasıl alacağı bellidir. Müfettişlerin yaptığı incelemede demişler ki ‘Bu öğrencinin Temel Eğitimden Ortaöğretime Geçiş Sistemi’nden (TEOG) aldığı puan şudur. Siz TEOG puanlarını dikkate almak zorundasınız. Muhtemelen okulda diyor ki ‘Ben bütün TEOG sınavına tabi dersten değil şu 3 ve ya 4 dersten alınan puanları esas alarak öğrenci kabul ediyorum’ diyor. Ben bir kere daha araştırmaları konusunda talimat verdim” dedi.
“2010 KPSS’DE HAKSIZ BİR YERLEŞTİRME YAPILMIŞSA GEREKLİ MÜEYYİDE UYGULANIR”
Usulsüzlük iddialarına ilişkin soruşturma başlatılan 2010 KPSS sonucu atanan memurlarla ilgili yasal düzenleme yapılıp yapılmayacağı yönünde sorulan bir soruya Bakan Acı, “Soruşturma yasal olarak bir sonuçlansın. Kim ne yapmış. Kimler haksız bir puanlamayla hangi görevlere atandı, onların dokümanı çıkar. Haksız bir yerleştirme yapılmışsa gerekli müeyyideyi uygulanır. Mahkeme kararıyla bunlar netleştirildikten sonra ilgili kişiler hakkında gerekli işlemler yapılacaktır” şeklinde yanıt verdi.
“AZ YAPSAK DA, ÇOK YAPSAK DA ELEŞTİRİLİYORUZ”
Bakan Nabi Avcı YGS sınavında barağı geçemeyen öğrenci sayısının fazla olmasıyla ilgili, “Bazı adaylar sınava belli türler için giriyorlar. Bazı soruları hiç cevaplandırmadan çıkabiliyorlar. Ortalamanın daha yüksek olmasını bekleriz. O yüzden dershane ilizyonunu bitirip okulu merkeze yerleştirmeye çalışıyoruz. Son yaptığımız TEOG sınavında da ‘ Nasıl oluyor da 4 bin 500 öğrenci tam puan alıyor’ iyi yaptığımız zamanda eleştiriliyoruz. Az yaptığımız zaman da eleştiriliyoruz” dedi.
