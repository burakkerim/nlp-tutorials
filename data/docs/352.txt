Ekonomi Bakanı Zeybekci'den CHP'nin seçim vaatlerine eleştiri
Ekonomi Bakanı Zeybekci, CHP'nin seçim vaatlerini eleştirdiği açıklamasında "Kılıçdaroğlu ne diyorsa biz yapmayacağız" dedi.
Ekonomi Bakanı Nihat Zeybekci, asgari ücreti bin 500 liraya çıkaracağını ve emekliye bayramlarda ikramiye vereceğini açıklayan CHP'nin seçim vaatlerini eleştirdi.
Zeybekci, "Kemal Kılıçdaroğlu ne diyorsa biz onların hiçbirisini yapmayacağız. 'Önce Türkiye' diye çıktığımız bu yolculukta Türkiye'nin menfaati neyi gerektiriyorsa biz onları yapacağız" dedi.
HDP'nin barajı aşamayacağını da savunan Nihat Zeybekci, "Bu, Türkiye'nin önüne çok büyük bir şans getirecek" ifadesini kullandı.
AA'ya yaptığı açıklamada dövizdeki hareketliliğe de değinen Zeybekci, şunları söyledi:
"Martın ikinci yarısından itibaren bu spekülatif köpük geldi bizim Türk Lirası'nın üzerine oturdu. Bu da yaklaşık olarak 5-6 puan civarında oraya oturdu. Önümüzdeki haftadan itibaren seçim sonuçları öngörülmeye başladığında bu köpüğün gittiğini göreceğiz hep beraber." 
"Kur, enflasyon ve faizin üzerinde bir balon oluştu" diyen Bakan, "İnşallah bunun da önümüzdeki 1 hafta, 10 gün içinde kendiliğinden ortadan kalktığını göreceğiz" diye konuştu.
ENFLASYON DÜŞECEK
Zeybekci, mayıstan başlayarak haziran ve temmuz aylarında düşük enflasyonun görüleceğini belirterek, "Enflasyonun 2015'te istediğimiz noktaya çok daha gelmesi için pozitif sebeplerimizin fazla olduğunu düşünüyorum" değerlendirmesini yaptı.Merkez Bankası'nın bu ayki toplantısında faiz indirimi kararı beklemediğini belirten Bakan, şu ifadeleri kullandı: "Asla faizle ilgili yukarı yönde bir beklentim de yok. Türkiye'nin de piyasaların da böyle bir beklentisi yok." 
