YGS (Yükseköğretime Geçiş Sınavı) sona erdi
Üniversiteye girişte birinci aşama olan Yükseköğretime Geçiş Sınavı sona erdi.
YGS, Türkiye'de tüm il ve bazı ilçe merkezleri ile KKTC'nin başkenti Lefkoşa'da, 171 sınav merkezinde 6 bin 853 bina, 109 bin 307 salonda, 314 bin 861 görevliyle gerçekleştirildi.  Saat 10.00'da başlayan sınav, 160 dakika sürdü. YGS için 2 milyon 46 bin 583  aday başvurmuştu. 
YGS'de, Milli Eğitim Bakanlığınca belirlenen ortak müfredata dayalı Türkçe, sosyal bilimler, temel matematik ve fen bilimleri testi yer aldı. YGS'de öğrencilere Türkçe'den 40, tarihten 15, coğrafyadan 12, felsefeden 8, din kültürü ve ahlak bilgisi veya ilave felsefe sorularından 5, temel matematikten 40, fizikten 14, kimyadan 13, biyolojiden ise 13 soru soruldu. SORULAR ERİŞİME AÇILDI
ÖSYM Başkanlığınca, öncesinde ve sırasında her türlü tedbirin alındığı YGS'nin sorunsuz tamamlandığı bilgisi paylaşıldı. Sınav sorularından rastgele seçilen yüzde 20'si, "osym.gov.tr" adresinden erişime açıldı.
İlişkili Haberler
YGS'ye girenler didik didik arandı
YGS’nin yüzde 20 si açıklanacak
YGS’den sonra neler yapılmalı?
Soruların geri kalan yüzde 80'i de sınav sonuçlarının açıklanmasından hemen sonra, 10 gün süreyle, ÖSYM’nin Aday İşlemleri Sistemi (ais.osym.gov.tr) üzerinden adayların T.C. kimlik numaraları ve kişisel şifreleriyle adayların cevap kağıdı görüntüsü, cevap anahtarıyla birlikte adayların kişisel bilgi edinme amaçlı erişimine açılacak.
Bu sorulara ait telif hakları bedelli ya da bedelsiz olarak hiçbir kişi veya kuruluşa devredilmeyecek ve bu soruların kişisel ya da toplu her türden paylaşımı (basımı, yayımı, dağıtımı) yasak olacak, paylaşanlar hakkında 5846 sayılı Kanun kapsamında yasal işlem başlatılacak.
Adaylara sonuç belgesi gönderilmeyecek. Adaylar, YGS sonuçlarını, T.C. kimlik numaraları ve şifreleri ile ÖSYM'nin https://sonuc.osym.gov.tr internet adresinden öğrenebilecek.
YGS puanlarından en az biri 180 ve daha fazla olan adaylar isterlerse LYS'ye başvurabilecek. LYS'ye başvurular, 8-21 Nisan'da  alınacak.
