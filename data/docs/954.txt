100'den fazla Fransız, Suriye ve Irak’ta öldü
Fransa İçişleri Bakanlığı, Suriye ve Irak’taki iç savaşlarda ölen Fransızların sayısının 100’ü geçtiğini açıkladı.
 İçişleri Bakanlığı Terörle Mücadele Dairesi’nden yapılan açıklamaya göre, Suriye ve Irak’taki iç savaşlarda aralarında ikisi çocuk toplam 104 Fransız veya Fransa’da ikamet eden kişi hayatını kaybetti.
Suriye ve Irak’a giden Fransızların sayısının 800’ü geçtiği tahmin edilirken, bu kişilerden 450’sinin hala bölgede olduğu, 260’ının ise bu iki ülkeyi terk ettiği değerlendirmesi yapılıyor.  
Fransız basınında yer alan haberlerde istihbarat servislerinin, ülke genelinde yaklaşık bin 600 kişinin, Irak ve Suriye’ye gitme planı yaptığını tahmin ettiği bildiriliyor.
İçişleri Bakanlığı tarafından verilen bilgilere göre, şu ana kadar yurt dışına giden ve gitme girişiminde bulunan 166 kişi hakkında dava açılırken, bunlardan 113'ünün tutuklu yargılanmasına karar verildi.
Fransa Parlamentosu'nda iki yıl önce çıkan yasa, yurt dışına savaşmaya gidenlere mahkumiyet cezası verilmesini öngörüyor. Geçen yıl çıkan yasa ise yurt dışına savaşmaya gitmek isteyenlere çıkış yasağı getirilmesine olanak sağlıyor.
