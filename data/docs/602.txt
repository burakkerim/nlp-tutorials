LG ve Mercedes-Benz'den şoförsüz araba için işbirliği
Güney Kore'nin üçüncü büyük telekomünikasyon firması LG Electronics'in, Alman Mercedes-Benz firmasının üreteceği şoförsüz araçlar için kamera yapacağı açıklandı.
Güney Kore ve dünyanın önde gelen elektronik ürün ve akıllı telefon üreticisi LG Electronics'ten bugün yapılan açıklamada, firmanın Almanya'nın Mercedes-Benz otomobil üreticisiyle, geleceğin şoförsüz araçlarında kullanılacağı bildirilen "stereo kamera sistemi"nin üretimi konusunda anlaşma imzaladığı bildirildi.LG Electronics yetkilisi, halihazırda Mercedes-Benz'in bazı araçlarında muhtemel çarpma veya yoldan sapma durumlarında şoförü uyaran bir sistemi kullandığını belirtti. Yetkili, IT ve görüntü algılama alanında yüksek teknoloji birikimi olan LG'nin, Alman firmasının üreteceği şoförsüz araçları için yüksek algılama kapasitesine sahip kameralarıyla katkıda bulunacağını kaydetti.Yeni sistemin, aracın tamamen insan kontrolü olmadan hareket edebilmesini sağlayacağı ve frenle bağlantısının yapılması halinde arabayı gerektiği an durdurabileceği ifade ediliyor. Bunun dışında, stereo kamera sisteminin yakıt tüketimindeki israfın önlenmesi, kaza sayısının azalması ve trafik sıkışıklığının önüne geçilmesine de büyük katkısı olacağı vurgulandı.LG'nin, Mercedes ile yaptığı işbirliği anlaşması, otomobil sektörünün geleceği sayılan şoförsüz araç pazarında, firmanın kendine yer edinmesi için atılan önemli bir adım olarak değerlendirildi.
