Polonyalı motosikletçi Dakar Rallisi'nde hayatını kaybetti
36. Dakar Rallisi'nde mücadele eden Polonyalı motosikletçi Michal Hernik, yarışın 3. etabında, parkurun 300 metre dışında ölü bulundu.
Dakar Rallisi organizatörleri tarafından yapılan açıklamada, Farma Prom takımı adına yarışan 39 yaşındaki Hernik'in, Arjantin'in San Juan ile Chilecito kentleri arasında düzenlenen 3. etabın 206. kilometresinde ölü bulunduğu bildirildi.Açıklamada, Hernik'in aracından gelen sinyalin kesilmesinin ardından ambulans helikopterle arama çalışmalarının başlatıldığı ve sürücünün bedeninin parkurun 300 metre dışında kasksız bir şekilde tespit edildiği kaydedildi.Ayrıca, herhangi bir kazaya karıştığıyla ilgili bulguya rastlanmadığı ifade edilen Polonyalı motosikletçinin ölüm nedeni hakkındaki araştırmanın süreceği belirtildi.Kariyerinde ilk kez Dakar Rallisi'nde yarışan Hernik, ilk iki etap sonunda genel klasmanda 84. sırada bulunuyordu.
