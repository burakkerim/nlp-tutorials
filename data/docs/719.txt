David Garrett ile Diana Krall, İstanbul'da konser verecek
Genç keman virtüözü David Garrett ile cazın "buğulu sesi" Diana Krall sanatseverlerle buluşacak.
Yapı Kredi ana sponsorluğunda IEG Live ve Piu Müzik'in düzenlediği "Good Music In Town" konserleri kapsamında Garrett, 20 Mayıs'ta Haliç Kongre Merkezi'nde, 5 Grammy ödüllü caz solisti Diane Krall ise 27 Ekim'de Zorlu PSM'de sahne alacak.
Piyanosuyla Julien Quentin'in eşlik edeceği Garrett konserde, Johannes Brahms'ın "Thuner Sonate", "Andante Tranquill" ve "Regenliedsonate" gibi klasiklerinin de yer aldığı bir resital sunacak.
Kemanıyla yeniden hayat verdiği ezgilerle dinleyiciyi başka bir dünyaya götüren Garrett, dört yaşındayken kendi kendine keman çalmayı öğrenerek 7 yaşında ilk resitalini verdi.
2008'de "Flight of the Bumblebee" şarkısını yorumlayan sanatçı, bir saniyede 13 nota basarak, "dünyanın en hızlı keman çalan insanı" olarak Guiness Rekorlar Kitabı'na girdi.
"Müziğin dahi çocuklarından biri" olarak değerlendirilen sanatçı, sevilen klasiklerle pek çok rock ve pop klasiğini özgün tarzıyla yorumlamasıyla tanınıyor.
DIANA KRALL "WALLFLOWERS" ALBÜMÜNÜ YORUMLAYACAK
Beş kez Grammy ödülü kazanan caz solisti Diane Krall ise tüm zamanların en iyi pop şarkılarını caz ezgileriyle yorumladığı yeni albümünün dünya turnesi kapsamında İstanbul'da konser verecek.
Eylül'de çıkardığı "Wallflowers" albümünde, 60'lı yıllardan günümüze uzanan pop klasiklerini caz tınılarıyla yeniden yorumlayan sanatçı, kendine özgü yorumuyla seslendirdiği "California Dreamin", "Desperado" ve "The Mamas and the Papas" gibi şarkıları hayranları için seslendirecek.
Ses rengi ve piyanodaki performansıyla günümüz caz dünyasının sevilen kadın sanatçılarından olan Krall, Grammy'nin yanı sıra 9 altın, 3 platinum ödülü ile Kanada'nın en prestijli müzik ödüllerinden JUNO'da 8 ödül kazandı.
