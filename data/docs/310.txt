Eski ÖSYM Başkanı Ali Demir imza için karakola gidecek
"KPSS’de usülsüzlük" soruşturmasında eski ÖSYM Başkanı Ünal Yarımağan’ın ardından, eski başkan Ali Demir de şüpheli sıfatıyla ifadeye verdi. Yurtdışına çıkması yasaklanan Demir, haftada 2 gün de karakola imza verecek.
Ankara Cumhuriyet Başsavcılığının, 2010'daki KPSS'de usulsüzlük iddialarına ilişkin soruşturmasının şüphelilerinden eski ÖSYM Başkanı Ali Demir'in yurtdışına çıkışı yasaklandı, karakola imza vermesi kararlaştırıldı.
Soruşturmayı yürüten Cumhuriyet Savcısı Yücel Erkman'ın, "şüpheli" sıfatıyla ifadesini aldıktan sonra, hakkında adli kontrol uygulanmasını talep ettiği Demir'in, nöbetçi Ankara 2. Sulh Ceza Hakimliğindeki sorgusu tamamlandı.  Nöbetçi hakimlik, adli kontrol kapsamında Demir'in yurtdışına çıkışını yasakladı, ayrıca haftada 2 gün karakola imza vermesi şartı getirdi. "BUNU HAK ETMİYORUM"  Adliye çıkışında basın mensuplarına açıklamada bulunan eski ÖSYM Başkanı Ali Demir, "Görevi devrettiğimiz 29 Mart 2015'e kadar ÖSYM yönetimi olarak birinci önceliğimiz sınav güvenliği olmuştur" dedi.  Göreve başladıkları ilk günden son güne kadar sınav adaleti için çalıştıklarını ifade eden Demir, şunları kaydetti:  "Bunun için gayret ettik ve yaptığımız sayısız uygulamalarla, her adaya farklı soru kitapçığı, soru havuzlarının oluşturulması, salonlara kamera uygulanması, tüm araçların ve salonların takip edilmesi de dahil olmak üzere bütün çalışmaları sınav adaletinin tesis etmek için yaptık. Bütün bunları yaptıktan sonra bizden önce vaka olmuş. Bizim hiçbir dahilimiz olmayan bir konuyla suçlanmak bize ağır gelmiştir. Tüm kamuoyuna bildiriyorum, bütün çalışmamız sınav adaletini, sınav güvenliğini sağlamak içindir. Böyle bir ifadeye çağrılmayı dahi hak etmediğimizi düşünüyorum."
