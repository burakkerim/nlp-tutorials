AFAD ekibi Nepal'deki görevini tamamladı
Nepal depreminin ardından afet bölgesine giden AFAD ekibi bugün yurda dönecek
Nepal'de meydana gelen deprem sonrası bölgeye ulaşan ilk arama kurtarma ekiplerinden biri olan Başbakanlık Afet ve Acil Durum Yönetimi (AFAD) Başkanlığı ekibi, afet bölgesindeki çalışmalarını tamamladı.AFAD'dan yapılan açıklamada, ekibin bugün saat 12.35'te İstanbul Atatürk Havalimanı'na gelmesinin beklendiği bildirildi.Deprem sonrası 24 saat içinde Nepal'e ulaşan AFAD ile AFAD koordinasyonundaki Sağlık Bakanlığı UMKE ve sivil arama kurtarma ekiplerinin çalışmalarına, Katmandu Havaalanına iner inmez yol üzerindeki enkazlarda başladığı ve daha sonra Katmandu yakınlarında bulunan Pukhulachhi'de devam ettiği belirtildi. Açıklamada, deprem sonrası Nepal'de arama kurtarma çalışmalarına katılan 22 ülkeden biri olan Türkiye'nin, eş zamanlı olarak insani yardım çalışmalarını da yürüttüğü, AFAD'ın ilk etapta acil yardıma ihtiyaç duyan Nepal halkına 16 ton insani yardım ulaştırdığı bilgisine yer verildi.Ayrıca, Türk Kızılayı'nın Nepalli afetzedeler için yardım kampanyası başlattığı, çeşitli Türk sivil toplum kuruluşlarının da yaptıkları insani yardımlarla Nepal halkının yaralarının sarılmasına destek oldukları ifade edildi.Türkiye'nin Nepal halkına olan insani yardımlarının Başbakanlık AFAD koordinasyonunda devam edeceği kaydedildi.
