Olay yerindeki "çekiç" zanlıyı yakalattı
Konya'da cinayeti soruşturan polis, olay yerinde bulunan çekiçten yola çıkarak cinayeti aydınlattı.
Konya'da bir kadının evinde ölü bulunmasının ardından başlatılan soruşturmada, olay yerindeki çekiçten yola çıkan polis ekipleri, cinayetin kadının kayınbiraderi tarafından işlendiğini belirledi.
Olay, geçen şubat ayında merkez Selçuklu İlçesi Dumlupınar Mahallesi Köstence Sokak'ta meydana geldi.
5 yıllık evli olan ve bir döküm fabrikasında çalışan Şaban Teker, işten çıkıp eve geldiğinde eşi Dursun Teker'i, yerde hareketsiz hale buldu. 
Eşinin sobadan sızan karbonmonoksit gazından zehirlendiğini sanan Şaban Teker, sağlık görevlileri ve polise haber verdi.
Olay yerine gelen sağlık görevlileri kadının öldüğünü belirledi. 
EL YAPIMI ÇEKİÇ CİNAYETİ AYDINLATTI 
Polis ise yaptığı incelemede Dursun Teker'in başında yaklaşık 3 santimetrelik kesik ve boynunda iz olduğunu tespit etti. Evde yapılan detaylı incelemede, Teker ailesine ait olmayan el yapımı demir çekiç bulundu. 
Dursun Teker'in, cinayete kurban gittiği anlaşıldıktan sonra Konya Emniyet Müdürlüğü Asayiş Şubesi Cinayet Büro Amirliği, olayı aydınlatmak için özel bir ekip kurdu. Evin kapı ve pencerelerinde zorlanma olmadığı için katilin ailenin tanıdığı bir kişi olabileceği üzerine duran polis, ailenin akrabaları ve çevresindeki yaklaşık 100 kişinin ifadesine başvurdu.
Evin 1 kilometre çevresindeki güvenlik ve mobesse kameralarını incelemeye altına aldı. Ayrıca Dursun Teker'in, başındaki kesik ve darbe üzerine evde bulunan, eve ait olmayan el yapımı demir çekiçin üzerine yoğunlaştı.
Çekicin sadece kamyon şoförleri tarafından kullanıldığını tespit eden polis, Dursun Teker'in çevresinde kamyon şoförü olup, olmadığını araştırdı. ZANLI NAKLİYECİ KAYINBİRADER ÇIKTI Polis, öldürülen Dursun Teker'in, kayınbiraderi Talat Teker'in, bir nakliye ambarında çalıştığını saptadı. Bunun üzerine Talat Teker'in ifadesine yeniden başvuruldu. Teker'in çelişkili ifadeler vermesi üzerine polis, çalışmasını Talat Teker üzerine yoğunlaştırdı. Ardından şüphe üzerine Talat Teker'in eşi 29 yaşındaki Meryem Teker, öldürülen Dursun Teker'in eşi Şaban Teker, Şaban Teker'in ağabeyi 43 yaşındaki Himmet Teker, annesi 59 yaşındaki Hürü Teker, kız kardeşi 22 yaşındaki Merve Ak ve eniştesi 28 yaşındaki Kahraman Ak, gözaltına alındı.
Dursun Teker'in, yapılan otopsisinde ise kafatasında 4 ayrı travma, boynunda da boğulma izine rastlanırken, boynundan elle boğularak öldürüldüğü anlaşıldı.
18 BİN LİRA İÇİN YENGESİNİ ÖLDÜRMÜŞSuçunu itiraf eden Talat Teker, yengesini para için öldürdüğünü öne sürerek, ifadesinde, ''Babam, kardeşim Şaban için 18 bin liralık kredi çekti. Paranın Şaban'ın evinde olduğunu biliyordum. Benim de paraya ihtiyacım vardı'' dedi. Talat Teker olay günü sabah evden aldığı çekici cebine koyup, kardeşi Şaban'ın evden işe gitmesini beklediğini; ardından kapıyı çaldığında yengesi Dursun Teker'in açtığını belirtti.Kapıyı açan yengesinin başına çekiçle vurduğunu söyleyen Talat Teker ifadesinde, ''Kapıyı açan Dursun Teker'in kafasına yanımda getirdiğim çekiçle bir iki kez vurdum. Acı içinde salonda bulunan balkon kapısına yönelince iki defa daha vurdum. Yere yığılmıştı. Öldüğünü anlayınca da babamın kardeşime verdiği 18 bin lirayı evde aramaya başladım. Fakat tüm aramalarıma rağmen parayı bulamayınca evden ayrıldım'' dediği belirtildi.Evden çıktıktan sonra çekici evde unuttuğunu fark ettiğini belirten Teker'in, ''Ancak çekici almak için geri dönemezdim" dedi.
POLİS İNCELEME YAPARKEN EVE GELİP ÇEKİCİ SAKLAMAK İSTEMİŞ Olay günü akşam saatlerinde kardeşi Şaban Teker'in arayıp, eşi Dursun Teker'in, sobadan zehirlenip öldüğünü söylediğini hatırlatan Talat Teker, ''Ben de olayın cinayet olduğunun anlaşılmadığını düşünerek evde unuttuğum çekici saklamak için eve gittim. Eve girdiğimde her yerde polis vardı. Koridorda çekici gördüm. Bir süre kimseye fark ettirmeden çekici ayağımla ittirdim. Eğilip almaya çalıştığım sırada bir polis memuru beni uyararak dışarı çıkardı" diye konuştu.EŞİ CİNAYETİ ÖĞRENİNCE GİZLEMİŞ Olaydan birkaç gün sonra Talat Teker'in, annesi Hürnü Teker'e yengisini öldürdüğünü anlattığı; anne Teker'in de Şaban Teker'e olayı anlatıp ağabeyi hakkında dikkatli olmasını söylediği öne sürüldü. Şaban Teker'in de eşinin, ağabeyi tarafından öldürüldüğünü öğrendikten sonra olayı gizlediği ve polise ihbarda bulunmadığı iddia edildi. Talat Teker ve Şaban Teker ile birlikte gözaltına alınan aile fertlerinden toplam 7 kişi dün, yapılan sorgulamanın ardından adliyeye sevk edildi. Talat Teker, 'tasarlayarak adam öldürme' suçundan tutuklandı. 'Suçu bildirmeme' suçundan gözaltına alınan 6 kişi ise tutuksuz yargılanmak üzere serbest bırakıldı.
