Kıvanç Tatlıtuğ oyunculuğa veda mı ediyor?
Oyuncu ve manken Kıvanç Tatlıtuğ, “Para mutluluk getirmiyor, her şeyi bırakıp gidebilirim.” dedi.
GQ Türkiye dergisine röportaj veren oyuncu ve manken Kıvanç Tatlıtuğ, kendisi hakkında merak edilenleri anlattı.
Doyumsuz olmadığını belirten Tatlıtuğ, “Çok azla yetinebilirim. Ormanda üç-dört arkadaşımla vakit geçirmek, atımın üzerinde dörtnala koşmak benim için dünyadaki en büyük mutluluk şu an. Popülerlik ya da para insana mutluluk getirmiyor.Bırakmam gereken yerde her şeyi bırakıp gidebilirim.” dedi.
Huzur ve mutluluğun, yakışıklılık ve parayla eşdeğer olmadığını söyleyen Kıvanç Tatlıtuğ, “Allah’a şükür sağlıklıyım, çok mutluyum. Ama huzurum ve mutluluğum ne yakışıklılığımla, ne kazandığım parayla eşdeğer. İç motivasyon, iç huzur, parayla ya da güzel olmakla gelmiyor. Aile bağların güçlüyse, bir bütünsen onlarla, için huzurluysa o zaman zenginsin, o zaman tamsın bu hayatta.” şeklinde konuştu.
Fazla hırsın insanın önce kendini, sonra ilişkileri zehirlediğini düşünen Tatlıtuğ, “Hayatım boyunca ne yaparsam yapayım, sıkıldığımı hissettiğimde arkamı dönüp gittim. Oyunculuk mesleğini gerçekten çok seviyorum. Bunu götürebildiğim kadar götürmek istiyorum ama hayatın ne göstereceği belli olmaz. Birçok senaryo yazdım. Kendi projelerimi yapmak istiyorum” dedi.
