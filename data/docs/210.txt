Pacquiao'dan Mayweather'ın 'tedbirsiz' sözüne cevap
Filipinli boksör Manny Pacquiao, tarihin en yüksek ödüllü maçında karşılaşacağı ABD'li Floyd Mayweather'ın kendisine yönelik "tedbirsiz bir boksör" sözüne, "Buna boks diyoruz. Boksun büyük bölümü de rakibe darbe vurmaktır" yanıtını verdi.
İlişkili Haberler
O imzayı atmadı ayda 1.100 lirayla geçiniyor
Mayweather ve Pacquiao buluştu
Efsane Pacquiao'yu destekliyor
"8 farklı sıklette dünya şampiyonu olmayı başaran tek boksör" Pacquiao, Mayweather ile 2 Mayıs'ta yapacağı yaklaşık 300 milyon dolar ödüllü yarı orta sıklet unvan maçı öncesinde, ABD'nin Kaliforniya eyaletinin Los Angeles kentindeki Wild Card Spor Salonu'nda yaptığı antrenmanı basına açtı.
Kariyerinde 57 galibiyet (38'i nakavt), 5 yenilgi, 2 beraberliği bulunan Pacquiao, savunma odaklı stiliyle bilinen Mayweather'ın yönelttiği "Çok tedbirsiz bir boksör" sözünün hatırlatılması üzerine "İnsanlar beni böyle seviyor çünkü heyecanlı bir dövüş istiyorlar. Buna boks diyoruz. Boksun büyük bölümü de rakibe darbe vurmaktır. Kendimi motive olmuş ve kararlı hissediyorum. Buna öldürme içgüdüsü de diyebiliriz ki bu duyguyu seviyorum" ifadelerini kullandı.
Pacquiao'nun antrenörü Freddie Roach ise öğrencisinin her zamankinden daha yüksek bir seviyede olduğunu öne sürerek, "O, böyle büyük anlar için yaşar. Bu maçın ne anlama geldiğini biliyor. Hiç olmadığı kadar hızlı ve yumrukları her zamankinden daha güçlü. Floyd'un başı belada" yorumunu yaptı.
Çıktığı 47 müsabakanın tamamını (26'sı nakavt) kazanan Mayweather, daha önce yaptığı açıklamada, son 2 karşılaşmasına çıkacağını bildirerek, boksun eskisi kadar keyif vermediğini ve artık iş gibi gördüğünü söylemişti.
Beş yıl süren görüşmelerin ardından anlaşan 38 yaşındaki Mayweather ile 36 yaşındaki Pacquiao arasındaki unvan maçı, ABD'nin Nevada eyaletinin Las Vegas kentindeki MGM Grand Hotel'de yapılacak.
