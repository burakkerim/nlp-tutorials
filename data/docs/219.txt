Yelkenli tekne kül oldu
Muğla’da yelkenli teknede çıkan yangın, Sahil Güvenlik ekipleri tarafından söndürüldü. Teknede bulunan bir kişi, suya atlayarak kurtuldu.
Marmaris ilçesinde Adaköy Mahallesi Yalancıboğaz mevkisinde yaklaşık 200 metre açıkta demirli bulunan "Maria Mia" isimli 12 metre uzunluğundaki yelkenli teknede yangın çıktı.
Yangın, kısa sürede fiber kaplı teknenin tamamını sardı. İhbar üzerine Sahil Güvenlik Marmaris Grup Komutanlığı ekipleri bölgeye sevk edildi.
Teknenin sığ bir yerde olması nedeniyle Sahil Güvenlik botu, yangına müdahalede zorluk yaşadı.
Bottan sıkılan suyla yangın söndürüldü. Büyük kısmı yanan tekne, kullanılamaz hale geldi.
Teknede bulunan bir kişinin denize atlayarak kurtulduğu öğrenildi.
Yangının elektrik aksamından çıktığı sanılıyor.
