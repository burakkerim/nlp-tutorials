Akdeniz'de yine mülteci faciası
Libya açıklarında 700’den fazla göçmeni taşıyan tekne alabora oldu. Kurtarma çalışmalarında şu ana kadar 28 kişi kurtarıldı, 24 de cenazeye ulaşıldı.
Akdeniz'de tarihin en büyük deniz facialarından biri yaşandı.
Libya'dan İtalya'nın Lampedusa Adası'na ulaşmaya çalışan ve içinde 700 kişinin bulunduğu tekne Libya kıyılarının yaklaşık 30 kilometre açığında battı.
Olay sonrası geniş çaplı arama-kurtarma operasyonu başlatıldı.
Yapılan açıklamada şu ana kadar 28 kişinin kurtarıldığı, 24 kişinin ise cenazesine ulaşıldığı bildirildi.
Geri kalanları bulmak için zamana karşı yarış veriliyor.
İtalyan donanması ve sahil güvenliğine ait gemilerin yanısıra bir Malta devriye botu ve bazı ticari gemiler de operasyona katılıyor.
UMUTLAR AZALIYOR
Denizdeki çabalara helikopterlerle havadan da destek verilirken, her geçen dakika umutlar azalıyor.
İtalyan Sahil Güvenliği, yüzlerce kişinin ölmüş olabileceğini belirtiyor.
AB ACİL TOPLANACAK
İtalya Başbakanı Matteo Renzi, Avrupa Birliği liderlerini acil toplantıya çağırdı. Birliğe üye ülkelerin dışişleri bakanları konuyla ilgili olarak haftabaşında toplanacak.
"SOYKIRIM" BENZETMESİ
Malta Başbakanı Joseph Muscat, dünyanın ve Avrupa Birliği'nin bu duruma gözlerini kapamaya devam etmesi durumunda soykırımlarda bir şey yapmayanların yargılandığı gibi  bu konuda birşey yapmayanların da en sert ifadelerle yargılanacağını kaydetti.
Geçen yıl İtalyan arama ve kurtarma misyonunun yerine faaliyete geçen Avrupa Birliği'nin "Triton Sınır Koruma Operasyonu"na tepkiler de artıyor.
2013'de İtalya'nın hayata geçirdiği arama kurtarma misyonunun aksine Triton Sınır Koruma Operasyonu hem  daha az gemiyle hem de çok daha az bir alanda faaliyet yürütüyor.
400 GÖÇMEN HAYATINI KAYBETMİŞTİ
Geçtiğimiz hafta, İtalya’nın 11-13 Nisan tarihlerinde kurtarıp Reggio Calabria kentine taşıdığı kaçak göçmenlerin, göçmen çocuklarla ilgilenen hayır kurumu "Save The Children" yetkililerine anlattığı bilgiler ışığında, yaklaşık 400 kişi taşıdığı belirtilen bir teknenin, Libya’dan hareketinden 24 saat sonra, bu ülkenin karasularında alabora olduğu bildirilmişti. 
