Efsane otomobil çürümeye terk edildi
Dünya Amerikan otomotiv devi Ford’un 1930 yılında üretimine başladığı ve o dönemde iki yılda satış rekoru kırarak 1 milyon adet sattığı Fordson Model A Pickup otomobil duvar dibinde hurdaya ayrılacağı günü bekliyor.
Amerikan otomotiv efsanesi Henry Ford’un ilk ürettiği model T’nin ardından üretimine başladığı, 1930’lu yıllarda Amerikan halkının gözdesi olan ve bugün antika otomobil tutkunları açısından büyük bir önem taşıyan Ford Model A otomobil, Ordu’da bir apartmanın duvar dibinde kaderine terk edildi. HENRY FORD’UN SON ÜRETTİĞİ OTOMOBİLTüm parçaları orijinal olan ve birkaç yıl öncesine kadar sahipleri tarafından kullanılan Fordson Model A, gelip geçenlerin şaşkın bakışları arasında zamana direniyor. Paslanmaya başlayan ve tarihi nitelik taşıyan emektar otomobil, Henry Ford’in model V8 üretimine geçmeden önce ürettiği son otomobil özelliğini taşıyor.
66 YILDIR ORDU’DA
Otomobilin sahibi Aziz Aşkan, Fordson Model A’nın 1938 yılında Ordu’ya geldiğini, ilk olarak Ordu Devlet Hastanesi’ndeki doktorların hastane arabası olarak faaliyet gösterdiğini anlattı. Aziz Aşkan, “1944 yılında da Ordu itfaiyesine geçiyor. Hayli bir zaman itfaiye arabası olarak kullanıldıktan sonra da 1949 yılında babam 46 liraya açık artırma ile satın alıyor. O tarihten bu yana bizde bulunuyor” dedi.
“KİMSE BİNMEK İSTEMİYOR”
Aziz Aşkan, antika değeri bulunan otomobilin neden kullanılmadığını ise şöyle özetledi: “Rahmetli babam vefat ettikten sonra kimse binmek istemedi, herkesin altında kendi arabası olduğu için kimse bu arabaya binmek istemiyor. Yine de elimizden geldiği kadar ayakta tutmaya çalışıyoruz. Araba aslında küçük bir bakımla yine eski şartlardaki gibi yeniden eski günlerine dönebilir. Aslına bakılırsa içimizde zevk yok. Zevk olsaydı o arabayı eski haline getirir yine binebilirdik.”
Aziz Aşkan, otomobili satmayı düşünmediklerini de belirterek, “Satmayacağız. Çünkü bu bir baba yadigarı. Artık ya hurdaya çıkacak ya da orada çürüyecek” diye konuştu.
