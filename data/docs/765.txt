Nisan ayında en çok lahananın fiyatı arttı
İTO, Nisan ayında perakende fiyatı en fazla artan ürünün yüzde 28,59'la lahana, en fazla düşen ürünün ise yüzde 38,27'yle bezelye olduğunu açıkladı
İstanbul Ticaret Odası (İTO), 2015 yılı nisan ayında kentte perakende fiyatı en fazla artan ürünün yüzde 28,59 ile lahana olduğunu bildirdi.
İTO, 2015 nisan ayında İstanbul'da perakende fiyatı en fazla artan ve azalan harcama kalemlerini açıkladı. 
Buna göre, 2015 nisan ayında İTO'nun İstanbul Ücretliler Geçinme İndeksi'nde yer alan 242 ürünün 93'ünün perakende fiyatı artarken, 39'unun fiyatı düştü, 110'unun fiyatı ise değişmedi.
Bu dönemde ürün arzında azalma yaşanan lahana yüzde 28,59 ile fiyatı en fazla artan ürün oldu. Fiyatı en çok artan ikinci ürün yüzde 25,26'yla kadın giyimi grubundan elbise olarak kayıtlara geçerken, bunu yüzde 24,59'la portakal ve yüzde 24,13'le etek izledi.
BEZELYE UCUZLADI
Ürün arzında artış yaşanan bezelye, yüzde 38,27 ile nisan ayında fiyatı en fazla azalış gösteren ürün oldu. Bezelyeyi yüzde 36,87 fiyat düşüşle yeşil soğan izlerken, patlıcan yüzde 31,19'la ve taze fasülye yüzde 30,29'la fiyatı en fazla azalan ürünler sıralamasında yer aldı.
