Yemeksepeti satıldı... (589 milyon dolarlık başarı öyküsü)
Almanya merkezli Delivery Hero şirketi, Yemeksepeti'ni 589 milyon dolar karşılığında satın aldı.
Alman online yemek sipariş platformu Delivery Hero, Türkiye'nin bu alandaki en büyük şirketi olan Yemeksepeti'ni satın aldı. 1.500 çalışanı bulunan Delivery Hero 30 ülkede faaliyet gösteriyor.
Yapılan açıklamada Delivery Hero'nun Yemeksepeti'ni bünyesine katmak için 589 milyon dolar harcadığı belirtildi. Delivery Hero'nun bu satın almayı mevcut nakitinin yanı sıra hisse senedi ihracı yoluyla finanse edeceği belirtildi. 
Yemeksepeti'nin ayda 3 milyon sipariş alan bir şirket olduğunu belirten Delivery Hero, satın almanın karlı olacağını savundu. 
İlk bilgilere göre, Delivery Hero, Yemeksepeti'nin mevcut yönetimini değiştirmeyecek.
Nevzat Aydın 39 yaşında
NEVZAT AYDIN KURDU, İNTERNETTE BAŞARI ÖYKÜSÜ YAZDI
Yemeksepeti, 2000 yılında Nevzat Aydın ve arkadaşları tarafından kurulmuştu.
Yemeksepeti'nin kurucusu Nevzat Aydın, Boğaziçi Üniversitesi'nde Bilgisayar Mühendisliği bölümünü bitirdikten sonra San Francisco Üniversitesi'nden MBA derecesini almak üzere Silikon Vadisi'ne gitti.
Orada e-ticaretteki gelişmeleri inceleme fırsatı bulan Nevzat Aydın, gözlemlerinin sonucu olan "yemeksepeti.com" projesini hayata geçirmek üzere Türkiye'ye döndü. Nevzat Aydın şirketini birkaç yıl içinde en büyük online yemek sipariş platformu haline getirdi. 
