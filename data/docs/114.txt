126 milyon yıllık dinozor fosili bulundu
Çin'de 126 milyon yıl öncesine ait olduğu belirtilen bir dinozor fosili bulundu.
Şinhua ajansının haberine göre, dinozor fosilini ülkenin kuzeydoğusunda Çaoyang kentine bağlı bir köydeki çiftçiler buldu.
"Sauropod" türü dinozor fosilinin 15 metre uzunluğunda ve Tebeşir Dönemi'ne ait olduğu belirtildi.
Yetkililer, bulunan fosili çıkarmak için uzman bir ekip oluşturulacağını, kazı çalışmalarının yakında başlayacağını bildirdi.
Çaoyang kentinin 120 ile 150 milyon yıllık dinozor fosilleri açısından zengin bir yer olduğu belirtilirken, kentte bulunan yeni fosilin şu ana kadarki en korunmuş fosillerden olduğu kaydedildi.
