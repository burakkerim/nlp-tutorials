Hillary Clinton aday adaylığını açıkladı
Eski first lady ve eski ABD Dışişleri Bakanı Clinton, Demokrat Parti'den başkan aday adaylığını resmen açıkladı.
Amerika Birleşik Devletleri'nde 2016'daki başkanlık seçimi için beklenen adaylık sonunda açıklandı.
Eski first lady ve eski Dışişleri Bakanı Hillary Clinton Demokrat parti'den başkan aday adayı oldu.
Başkan Barack Obama'nın ikinci döneminde Dışişleri Bakanlığı görevinden ayrılan Clinton'ın o dönemden bu yana başkan adaylığı için ismi geçiyordu.
Clinton, adaylığını bir kampanya videosu ile resmen duyurdu.
Videoda Clinton, ''Amerikalıların bir şampiyona ihtiyacı var, ben o şampiyon olmak istiyorum'' dedi.
Amerikalıların ekonomik olarak zor günlerden çıkmak için çok mücadele verdiğini belirten Clinton, Ama hala ekonomik olarak en üsttekiler daha avantajlı. Amerikalılar her gün bir savunucu arıyor işte ben o savunucu olmak istiyorum" diye konuştu.
Seçilmesi durumunda ABD'nin ilk kadın başkanı olacak Hillary Clinton, 2008 seçimleri öncesinde de partisinden başkan aday adayı olmuş ancak Demokrat Parti başkan adaylığını Barack Obama kazanmıştı. Başkan Obama'nın ilk döneminde Dışişleri Bakanlığı görevini yürüten Clinton'ın bu kez Demokrat Parti'nin başkan adayı olacağına kesin gözüyle bakılıyor.
Hillary Clinton, eski ABD Başkanı olan eşi Bill Clinton'la birlikte
İlişkili Haberler
Obama'dan Hillary Clinton'ın adaylığına destek  
CUMHURİYETÇİ PARTİ ADAYLARI  ABD'de 2016 seçimleri için Cumhuriyetçi Parti'den halen Kentucky Senatörü Rand Paul ve Teksas Senatörü Ted Cruz aday adaylığını açıklamış durumdalar. Cumhuriyetçi Parti içinde aday adaylığı için birçok isim daha gündemde.  Bu konuda adı en fazla geçen diğer isim eski başkan George W. Bush'un kardeşi eski Florida Valisi Jeb Bush. Bush'un son dönemde başkan adaylığı için bazı görevlerinden ayrılması ve seçim hazırlıklarına başlaması dikkati çekiyor. Ancak Bush henüz resmi olarak adaylığını duyurmadı.  Bunun yanında, New Jersey Valisi Chris Christie, Senatör Marco Rubio, 2012 seçimlerinde Mitt Romney'nin başkan yardımcısı adayı olan Wisconsin Milletvekili Paul Ryan, bir önceki seçimlerde de aday olan ve ön seçimlerde sürpriz bir performans sergileyen eski Pennsylvania Senatörü Rick Santorum, Louisiana Valisi Bobby Jindal ve eski Arkansas Valisi Mike Huckabee'nin adları da zaman zaman 2016 yarışı için geçiyor. UZUN VE KARMAŞIK SÜREÇ  ABD'de karmaşık bir başkanlık seçim sistemi bulunuyor. Ülkede, seçim dönemi, uzun aşamalar ve karmaşık sistem nedeniyle tüm yıla yayılıyor.  Başkanlığa aday olmak isteyenler, aday adaylıklarını açıklamalarının ardından kendi parti tabanında kulis yapmaya başlıyor ve ardından ön seçimlere gidiyor. Ön seçimlerde, her partinin aday adayı kendi partisinin kayıtlı seçmenlerinin karşısına çıkıyor.  Burada da sistem iki aşamalı işliyor. İlkinde, her eyaletteki partilerin kayıtlı seçmenleri, parti genel kurulunda hangi adaya oyunu vereceğini belirlemek üzere delegeleri seçiyor. Genel Kurul'da da eyaletlerin delegeleri oylarını o eyaletteki seçmenin kararına göre kullanıyor ve çıkan sonuçlara göre partinin başkan adayı belli oluyor. Daha sonra da iki partinin başkan adayları ülke genelindeki başkanlık seçiminde yarışıyor.
