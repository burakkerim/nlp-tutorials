El bileğinden damar tedavisi
El bileğinden uygulanan girişimsel yöntemlerle kompleks koroner arter hastalıklarının önemli bir kısmı tedavi edilebiliyor.
İlişkili Haberler
“Kalp hastalıkları genetik değil”
Kalp hastalıkları kadınlarda daha ölümcül 
Türk Kardiyoloji Derneği Girişimsel Kardiyoloji Birliği tarafından düzenlenen "22. Ulusal Uygulamalı Girişimsel Kardiyoloji Toplantısı"  İstanbul'da yapıldı. Türk Kardiyoloji Derneği Gelecek Dönem Başkanı Prof. Dr. Mahmut Şahin, kalp ve damar hastalıklarının tüm dünyada en çok görülen hastalıklar olduğunu hatırlattı. Şahin, kalbi besleyen koroner damarların tedavisinde girişimsel tedavi yöntemleri ya da koroner baypas ameliyatının sıklıkla kullanıldığını kaydetti. Şahin, girişimsel kardiyolojideki yeniliklerin, giderek artan sayıda hastanın balon anjiyoplasti ve stent teknikleriyle tedavi edilebilmesine olanak sağladığını aktararak, el bileğinden yapılan girişimsel işlemlere dikkat çekti. Yeni jenerasyon ilaç salınımlı ve eriyebilen stentlerin Türkiye'de de kullanılmaya başlandığını söyleyen Şahin, şöyle devam etti: KASIKTAN DEĞİL, EL BİLEĞİNDEN ANJİYOGRAFİ"Bu yeni cihazlar sayesinde girişimsel kardiyoloji işlemlerinin gerek erken dönem gerek uzun dönem başarı oranları da artmıştır. Önceki yıllarda hastaların çoğunda hastaneye yatış yapılarak uygulanan koroner anjiyografi, aynı işlemin kasıktan değil el bileğinden yapılabilmesi sayesinde hastaneye yatış gerektirmeksizin, hastanın yaşam kalitesini fazla etkilemeksizin yapılabilmektedir. Hasta bu sayede operasyondan hemen sonra yürüyebilmektedir, bu büyük bir avantajdır. Ayrıca, kasıktan işlem yapıldığında kanama ve ağrı olabilmektedir. Kum torbası konulan bölgenin 6 saat hareketsiz kalması gerekmektedir. El bileğinden işlem yapıldığında ise bu tür sorunlar oluşmamaktadır. El bileğinden uygulanan girişimsel yöntemlerle günümüzde kompleks koroner arter hastalıklarının önemli bir kısmı tedavi edilebilmektedir."
Prof. Dr. Ömer Göktekin de kalp damarına takılan eriyebilen iskelenin dünyada çok az ülkede ve deneyimli merkezlerde bulunduğunun altını çizdi.
