Türk-Japon dostluğu beyazperdeye taşındı
Japonya'da 1890'da batan Ertuğrul Fırkateyni'nin hazin hikayesi ile 1985'te 215 Japon vatandaşının dönemin Başbakanı Turgut Özal'ın talimatıyla İran-Irak savaşından kurtarılmasını konu alan "Ertuğrul" filmi, basına tanıtıldı.
Kültür ve Turizm Bakanlığı Müsteşarı Haluk Dursun, Türkiye ve Japonya ortak yapımı filmin Yıldız Saray Tiyatrosu'ndaki tanıtım toplantısında yaptığı konuşmada, Yıldız Sarayı ve sarayın Ertuğrul Fırkateyni için önemini anlattı.
Filmin sanat yönüne ısrarla vurgu yaptığını dile getiren Dursun, "Bu filmde esas vurgulanması gereken, hele bu zamanlarda, dünyanın birbirini boğazlamak için, birbirine düşmanlık gösterisi için yarış yaptığı bir zamanda, birbirini hiç tanımayan, hiç görmeyen insanların, insanlık adına ortaya koydukları büyük mücadeledir" dedi. 
Filmin sadece Türk ve Japon projesi olarak görülmemesi gerektiğini vurgulayan Dursun, "Gecikmiş bir insanlık projesidir ve başkalarına da örnek olması gerekmektedir. İnsanlık vasfını sanattan sonra vurguladım ama Japonlarla olan bu dostluğumuzun da özellikle vurgulanması lazım. Bu projede de o dostluğun ve karşılıklı anlayışın örneklerini çok gördük" diye konuştu. 
Dursun, film bittikten sonra başka ulusların da insanlık adına böyle ortak projeler aramaya başlayacağını ifade ederek, esas emeğin sanat üreticilerinin olduğunu ve onların büyük bir emek ortaya koyduklarını söyledi.
"ERTUĞRUL'UN YOLCULUK KARARI YILDIZ SARAYI'NDA VERİLDİ"
Japonya'nın Ankara Büyükelçisi Yukato Yokoi, Ertuğrul Fırkateyni'nin yolculuğuna ilişkin kararın Yıldız Sarayı'nda verildiğine dikkati çekerek, "Bu filmin gelişimi ve yayını ile ilgili basın toplantısının burada yapılması beni gerçekten çok mutlu etti" ifadelerini kullandı.
Kazanın üzerinden 125 yıl, İran-Irak savaşının üzerinden ise 30 yıl geçtiğini hatırlatan Yokoi, "Yeni bir dostluğun adımlarını atacağız diye umuyorum" vurgusunu yaptı. 
Filmin çekimi öncesi yaşanan süreci anlatan Yokoi, şunları söyledi:
"Bu film izlendikten sonra her iki ülke insanının da kendi ülke vatandaşları ile gurur duyacaklarını umuyorum. Bu film sayesinde, Türk ve Japon insanının özverisi ve insaniyeti gelecek nesillere çok iyi şekilde aktarılacaktır. Yine bu film sayesinde sadece iki ülke insanının değil, bütün dünyada, insanlık içinde, insanların özverisi, insaniyeti ve cesaretini aktarabileceğiz" dedi.
Türkiye ve Japonya arasında dostluğun devamı ile yeni projelere imza atılmasını umut ettiğini kaydeden Yokoi, filmin ilerlemesinde büyük katkıda bulunan Cumhurbaşkanı Recep Tayyip Erdoğan ve Japonya Başbakanı Şinzo Abe'ye teşekkür etti.
Büyükelçi Yokoi, Abe'nin Antalya'da yapılacak G20 zirvesine katılacağını belirterek, iki liderin görüşmesinin filmin galasına yansımasının iyi olacağını aktardı.
Kültür ve Turizm Bakanlığı Sinema Genel Müdürü Cem Erkul, dünyada en çok ihtiyaç duyulan şeyin "birbirini anlamak" olduğunu dile getirerek, "Bu filmin hem içerdiği özellikleri hem de bütününden çıkacak mesajıyla dünyaya dostluğu anlatacağını ve insanların üzerine düşen vazifeyi yaptıklarında zamandan ve mekandan bağımsız ne kadar güzel şeylere vesile olduklarının bir kanıtı olacağını düşünüyorum" diye konuştu.
Yönetmen Mitsubishi Tanaka ile oyuncular Shioli Kutsuna, Mehmet Özgür, Kenan Ece, Melis Babadağ ve Murat Serezli de filmle ilgili duygu ve düşüncelerini dile getirdi.
SENARYOYU ERIKO KOMATSU KALEME ALDI
"Ertuğrul" filmi, 1890'da Japonya'da batan Osmanlı fırkateyni Ertuğrul Fırkateyni'nin hazin hikayesi ile 1985'de 215 Japon vatandaşının dönemin Başbakanı Turgut Özal'ın talimatıyla İran-Irak savaşından kurtarılmasını kurgusal bir senaryoyla anlatacak.
Çekimlerine 2014 yılının Aralık ayında Japonya'da başlanan filmin yapımcılığını, Türkiye tarafında Kültür ve Turizm Bakanlığı Sinema Genel Müdürlüğü, Japonya tarafında Ertuğrul Film Partners üstlenirken, uygulayıcı yapımcılık Böcek Yapım tarafından gerçekleştirilecek. 
Senaryosu Eriko Komatsu tarafından kaleme alınacak filmin, senaryo ve tarih danışmanlığını Prof. Dr. İskender Pala yaptı.
Filmin Türkiye çekimleri, İstanbul ve Antalya'da gerçekleştirilecek. Çekimlerin mayısta tamamlanması bekleniyor.
