Obama: Ülke olarak da vicdan muhasebesi yapmalıyız
ABD Başkanı Barack Obama, Baltimore olaylarına dair yaptığı açıklamada, Baltimore olaylarını değerlendirerek, 'Bence emniyet müdürlükleri, bazı toplumlar vicdan muhasebesi yapmalı. Ülke olarak da vicdan muhasebesi yapmalıyız' dedi.
ABD'nin Baltimore kentinde gözaltındayken hayatını kaybeden Freddie Garay’in toprağa verilmesinin ardından kentte şiddet olayları çıkmıştı.
ABD Başkanı Barack Obama, dün Japonya Başbakanı Shinzo Abe ile görüşmesinin ardından basın mensuplarının sorularını yanıtladı. Obama, Baltimore’da yaşanan olayları kınayarak, Freddie Gray’in ölümüyle ilgili olarak Adalet Bakanlığı’nın soruşturma başlattığını ve bu konuda tam şeffaflık ile hesap verilebilirliğin olması gerektiğini söyledi.
İlişkili Haberler
Baltimore savaş alanına döndü
"Ferguson'da bir gösterici vuruldu"
Pazartesi günü Baltimore’daki olaylar sırasında polis memurlarının da yaralandığını sözlerine ekleyen Obama, “Dün gördüğümüz şiddet olaylarının bahanesi yok. Ve amaca zarar verici bir olay. İnsanlar eline levye aldıkları zaman ve yağmalamak için kapıyı açtıklarında, protesto etmiş olmuyorlar. Açıklama yapmış olmuyorlar, çalmış oluyorlar. İnsanlar binaları ateşe verdikleri zaman kundakçılık yapmış oluyorlar ve kendi toplumlarındaki iş ve fırsatları zarara uğratmış, boş vermiş oluyorlar” dedi. Baltimore olayları sırasında bazı polis memurlarının doğru şeyi yapmadıklarını ifade eden Obama, “Bu yavaş ilerleyen bir kriz ve bir süredir devam ediyor. Bu olay yeni değil ve bizler de yeniymiş gibi davranmamalıyız” ifadelerini kullandı.
Freddie Gray’in gözaltındayken ölmesi sonrasında Baltimore'da geniş çaplı protesto gösterileri yaşandı.
“VİCDAN MUHASEBESİ YAPMALIYIZ”
Olayların artmasında medyanın da etkili olduğunu kaydeden ABD Başkanı Obama, barışçıl gösterilere yeterince dikkat çekilemediğini belirterek, “Onlar yapıcı ve oldukça düşünceliler ve açıkçası çok fazla dikkat çekemediler. Yanan bir bina televizyonlarda defalarca gösterildi ve doğru amaca sahip binlerce eylemci, bence kargaşa içinde kayboldu” açıklamasını yaptı. Obama, olaylarla ilgili öz değerlendirmenin de yapılması gerektiğini sözlerine ekleyerek, “Bence emniyet müdürlükleri, bazı toplumlar vicdan muhasebesi yapmalı. Ülke olarak da vicdan muhasebesi yapmalıyız” cümlelerini kullandı.
ABD'nin Baltimore kentinde gözaltındayken hastanelik olup hayatını kaybeden siyahi genç Freddie Gray’in toprağa verilmesinin ardından kentte şiddet olayları çıkmıştı. Bir grup gençle polis arasında çatışma çıkarken, göstericiler araçları ateşe vermiş, işyerlerini yağmalamıştı. Çok sayıda göstericinin gözaltına alındığı ve 15 polis yaralandığı olayların ardından kentte olağanüstü hal ilan edilmişti. Bir hafta boyunca 22:00 - 05:00 saatleri arasında sokağa çıkma yasağı uygulanacağı ve gerekli görülmesi halinde bu sürenin tekrar uzatılacağı açıklanmıştı. Dün kentte ilan edilen gece sokağa çıkma yasağını göstericilerin ihlal etmesi üzerine polis müdahale etmişti. 
