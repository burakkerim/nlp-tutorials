Firari mahkumu kelepçesi ele verdi
Adana'da askerlerin elinden kaçan mahkum, halk otobüsünde tişörtüyle gizlemeye çalıştığı kelepçenin fark edilmesi üzerine yakalandı.
Merkez Seyhan ilçesindeki adliye binası yakınında askerlerin elinden kaçan mahkum Levent Cabadak (21), Tepebağ Mahallesi'ndeki bir sokağa girerek izini kaybettirdi. Asker ve polisler, kaçan mahkumu yakalamak için ara sokaklarda arama başlattı.Bir yolcunun, elleri kelepçeli birinin halk otobüsüne bindiğini haber vermesi üzerine ekipler, plakasını belirledikleri araca ulaşmaya çalıştı. Ekipler, Ege Bagatur Bulvarı'nda görüp takibe aldıkları otobüsün önünü Atakent Mahallesi'nde kesti.
Elindeki kelepçeyi üzerinden çıkardığı tişörtüyle gizlemeye çalışan mahkum, halk otobüsünün durmasıyla kaçmaya başladı. Bu sırada çok sayıda polis, kaçan mahkumun peşine düştü. Firari mahkum, ekiplerin kovalamacası sonucu fazla uzaklaşamadan yakalandı.Polise direnen şahıs, etkisiz hale getirilerek ekip aracına bindirildi. Mahkum, daha sonra askeri yetkililere teslim edildi.
