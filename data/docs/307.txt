Nikah dairelerinde 5-5-5 çılgınlığı
Bugün 2015'in 5'inci ayının 5'inci günü. Evlilik tarihlerini unutulmaz kılmak isteyen çiftler aylar öncesinden bugüne nikâh tarihi aldı. İşte 05.05.15 çılgınlığı...
Evlilik hazırlığı yapan pek çok çift, nikah tarihlerini unutmamak için gün, ay ve yılı 5 rakamından oluşan 5.5.2015 tarihini seçti.
Genelde hafta sonlarını nikah günü için seçen gelin ve damatlar 5.5. 2015 tarihinin salı gününe gelmesini bile umursamadı. Normal zamanda hiç salı günü nikah kıymayan nikah memurları bile şaşkın. Şişli Belediyesi Evlendirme Dairesi'nde çalışan nikah memuru Abdullah İstanbullu, "Normal zamanda 'salı sallanır' deyip, bu günü uğursuz kabul eden çiftler, 5.5.2015 tarihinin salı gününe gelmesini bile umursamıyor. Nikah günü alırken 'Mutlaka 5.5.2015'e bize gün verin' diye ısrar ediyorlar. 14 Şubat Sevgililer Günü bile bu kadar rağbet görmedi" dedi.
60 NİKÂH İÇİN İKİ SALONHer yıl gün, ay ve yıl rakamlarının tek rakama denk geldiği günlerde tam bir çılgınlık yaşanıyor. Hayatlarının en mutlu gününe bir anlam katmak isteyen ve ileriki yıllarda nikah tarihini unutmamak isteyenler bu tek rakamla özdeşleşen günleri nikah tarihi olarak seçiyor. Bu yıl da 5.5.2015 çılgınlığı yaşanıyor. İstanbul'da 3 ayrı belediyeye bağlı evlendirme dairelerine 5.5.2015 tarihinde yapılacak nikah sayılarını sordukBAĞCILAR'DA NİKAHLAR İÇİN FAZLA MESAİ VAR
Buna göre; Şişli Belediyesi Evlendirme Dairesi'ne 10, Kadiköy Belediyesi Evlendirme Dairesi'ne 14, Bağcılar Belediyesi Evlendirme Dairesi'ne ise 60 çift nikahını bugün kıydırmak için çoktan gün almış bile. Bağcılar Belediyesi Evlendirme Dairesi'nde görev yapan nikah memurları, "Bize başvuru rekor düzeyde. Günde 20 nikahın kıyıldığı bölgede 5.5.2015'te 60 nikah kıyacağız. Üstelik bu sayının daha da artması bekleniyor. Nikah başvurusu artınca biz de Kirazlı ve Güneşli'de bulunan nikah salonlarının ikisini de hizmete soktuk. Sabah 09.00'da başlayıp saat 17.00'ye kadar nikahları tek tek kıyacağız. Bir nikah kıyma işlemi 20 dakika sürüyor. Eğer mesai saatleri yetmez ise süreyi uzatacağız" dedi. Şişli'deki nikah memuru İstanbullu ise "Israrla 5.5.2015 gününü istiyorlar. 4.4. 2014'te de böyle olmuştu. Salı günü kimse nikahının kıyılmasını istemez. 'Salı sallanır, nikahımız sallanır' diye düşünürler. Ama 5.5.2015 çılgınlgı salı sallanır sözünü unutturdu" diye konuştu.
