Biden'dan Rum lider Anastasiadis'e "KKTC" telefonu
ABD Başkan yardımcısı Joe Biden, Güney Kıbrıs Rum yönetimi lideri Nikos Anastasiadis'le telefonda görüşerek, çözüm için KKTC Cumhurbaşkanı Mustafa Akıncı ile birlikte çalışmasının önemli olduğu mesajını verdi.
Beyaz Saray'dan yapılan açıklamaya göre ABD Başkanı yardımcısı Jeo Biden, Rum lider Anatasiadis ile Kıbrıs'taki çözüm arayışı, ikili ilişkiler ve Ukrayna krizi konularında konuştu. Açıklamada, "Başkan yardımcısı Biden iki bölgeli, iki toplumlu federasyonla adayı yeniden birleştirecek çözüm için Kıbrıslı Türk lider Mustafa Akıncı ile birlikte çalışma fırsatının değerlendirilmesinin önemini vurguladı" denildi. Açıklamada, Biden ve Anastasiadis'in ABD ile Kıbrıs Rum yönetimi arasındaki ikili işbirliği alanlarını geliştirmeye yönelik stratejik ortaklığın güçlendirilmesinde mutabık kaldığı da kaydedildi.
