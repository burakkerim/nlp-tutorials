MHP lideri Bahçeli'den Erdoğan'a sert eleştiri
MHP lideri Devlet Bahçeli, ilk kez halka seslendiği Çankırı mitinginde, tarafsızlığını kaybettiğini belirterek, Erdoğan'ı sert bir dille eleştirdi.
İlişkili Haberler
 MHP, seçim beyannamesini açıkladı
Geçtiğimiz günlerde seçim beyannamesini açıklayan MHP Genel Başkanı Devlet Bahçeli, meydanlara indi.
İlk kez Çankırı mitinginde halka seslenen Bahçeli'nin hedefinde Cumhurbaşkanı Erdoğan vardı.
Erdoğan'ı tarafsızlığını kaybettiği gerekçesiyle eleştiren Bahçeli, şunları söyledi:
"Türkiye hain bir kuşatma altındadır. Milletimiz kutuplaştırılmaktadır. Önümüz kapatılmaktadır. Sorumlusu AKP'dir. Çibanın başı kaçak saraydadır. Bu şahsiyetin idrak ve kişisel ufku kapanmıştır. 
Erdoğan alenen milletin karşısına geçmiştir. Erdoğan başkanlık sistemini kabul ettirmek için var gücüyle çalışıyor.
Cumhurbaşkanı olmasına rağmen AKP'nin eş genel başkanı gibi davranmaktadır. Sahte açılışlarla halkın karşısına çıkmaktadır. Anayasanın kendisine çizdiği sınırları defalarca ihlal etmiştir. Gönlümde bir parti var diyerek tükenmişliğini örtbas etmenin çabasındadır.
Bu sözleriyle bile AKP'yi işaret etmekte ve oy dilenciliğine soyunmaktadır. Bu pişkinlik Türkiye'ye ağır yansıyacaktır. Erdoğan'a yeni bir koltuk ihdas edilemeyecektir. 7 Haziran'da Türk halkı hür iradesiyle temsilcilerini belirleyecek ve kendi istikbalini oylayacaktır. 
78 milyon Türk vatandaşı sarayda komplo tertipleyen bir tek adamdan büyük ve azizdir. Hiç kimse geleceğimizi bir kişiye bağlayamayacaktır. Başbakan Davutoğlu başkanlık sistemini size nasıl anlatacaktır? Başbakanlığı istemiyorum bana oy vermeyin başkanlığa oy verin mi diyecektir. Demokrasilerde hangi ülkede farklı bir sistem ve rejim için oy istemiş ve kendi ağırlığını yerle yeksan etmiştir."
