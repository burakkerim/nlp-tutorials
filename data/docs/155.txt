Ece Temelkuran'dan yeni kitap
Ece Temelkuran'ın Devir isimli yeni romanı Can Yayınları'ndan çıktı.
Devir Ankara'da, 1980 Mayıs'ının son günlerinde başlıyor. Kitapta, Ankara mahalleleri, meyhaneleri, sokakları, parkları belirgin bir yer tutsa da kitap "bir Ankara romanı" değil. Devir, Türkiye tarihinin en kritik dönemlerinden birini arka plana alıp, o günleri iki çocuğun dilinden, aklından ve duygularından anlatan, özel bir roman: Ayşe sekiz yaşında, annesi ve babası 12 Mart darbesinden sonra evlenmiş, orta sınıf bir ailenin çocuğu... En yakın arkadaşı Ali ise bir gecekondu mahallesinde yaşıyor.  Bu iki yakın dostun tanıştıkları günden itibaren tek bir amacı vardır: Kuğulu Park'taki kuğuları kurtarırlarsa "devrimci abiler ve ablaların" ölmelerini engelleyeceklerini düşünmekte, bunu gerçekleştirmek için planlar yapmaktadırlar…
Unutmamak ile hatırlamak aynı şey midir? Yaşananlar, yani "hayat" yeni devirlere, kuşaklara nasıl geçer? Hangi izleri bırakır?
Aynı anda e-kitapta!
Ece Temelkuran’ın yeni romanı Devir, aynı anda hem basılı hem de e-kitap olarak okurlara sunuldu. Can Yayınları’nın 2014 sonu itibariyle “Aynısının Yarısı” sloganıyla duyurduğu yeni e-kitap fiyat politikasına göre tüm e-kitaplar, basılı kitabın yarı fiyatına satılmaya devam ediyor. e-kitap satan tüm sitelerde Devir, özel fiyatıyla yerini aldı!
ECE TEMELKURAN
ECE TEMELKURAN, İzmirli ve 1973 doğumlu. 1993’ten başlayarak 20 yıl muhabirlik ve köşe yazarlığı yaptı. Bütün Kadınların Kafası Karışıktır (1996), Oğlum Kızım Devletim-Evlerden Sokaklara Tutuklu Anneleri (1998), İç Kitabı (2002), Kıyı Kitabı (2002), İçeriden-Kıyıdan Konuşmalar (2004), Dışarıdan-Kıyıdan Konuşmalar (2004), Biz Burada Devrim Yapıyoruz Sinyorita (2006), Ne Anlatayım Ben Sana (2006), Ağrı’nın Derinliği (2008), Muz Sesleri (2010), İkinci Yarısı (2011), Kayda Geçsin (2012), Düğümlere Üfleyen Kadınlar (2013) adlı kitapları yazdı. 2010’da İngiltere’de Deep Mountain (Ağrı’nın Derinliği), 2011’de ABD’de Book of the Edge (Kıyı Kitabı) adlı kitapları yayımlandı. Muz Sesleri aralarında Hollandacanında olduğu beş dilde yayımlandı. Düğümlere Üfleyen Kadınlar ise Almanya’dan sonra Fransa, Çin ve Polonya’nın da aralarında bulunduğu on üç ülkede yayımlanmayı bekliyor. The Guardian, Newstatesman, New Left Review, Le Monde Diplomatique, Berliner Zeitung gibi gazete ve dergilerde makaleleri yazdı. Uluslararası Af Örgütü ve Prens Claus Vakfı’nın davetlisi olarak Amsterdam’da 2013 yılı için “Özgürlük Konuşması”nı yaptı.
