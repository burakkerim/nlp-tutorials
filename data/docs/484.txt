Karatay'dan hastanenin yolunu unutmanın formülü
Prof. Dr. Canan Karatay, zeytin ve zeytinyağının şifa olduğunu belirtip, "Her gün 30-40 zeytin yiyen kişi hastanenin yolunu unutur" dedi.
Balıkesir'in Burhaniye ilçesinde, bu yıl 11'incisi düzenlenen Uluslararası Zeytin ve Zeytinyağı Hasat Festivali kapsamında düzenlenen 'Zeytin ve Zeytinyağı' konulu konferansa beslenme ve diyet uzmanı Prof. Dr. Canan Karatay konuşmacı olarak katıldı. Reha Yurdakul Kültür Merkezi'ndeki Kaymakam Osman Yenidoğan, AKP Balıkesir Milletvekili Ali Aydınlıoğlu ve AK Partili Burhaniye Belediye Başkanı Necdet Uysal'ın da izlediği panele ilgi büyük oldu. İzleyiciler 300 kişilik salona sığmayınca, çok sayıdaki vatandaş da Prof. Dr. Canan Karatay'ı salon dışındaki dev ekrandan izledi.Konuşmasına zeytin ve zeytinyağının şifa olduğunu belirterek başlayan Prof. Dr. Karatay, "Her bir zeytin tanesinde 5 kalori bulunuyor" dedi. Zeytin ve zeytinyağının iyi bir antioksidan olduğuna dikkati çeken Prof. Dr. Karatay, "Zeytinyağı kilo aldırmaz. Ekmek ve şeker tansiyonu yükseltir. Ekmek obezite sebebidir. Bol ekmek ve şeker tüketimi kalp krizi riskini artırır. Aynı zamanda kalp doktoruyum. Kalp krizi önlenebilir. Ancak, beslenmemize dikkat etmemiz gerekiyor. Kalp krizi bir anda gelmiyor. 20'li yaşlardan başlayan dengesiz beslenme, 40'lı yaşlarda kalp krizi riskini artırıyor. Her gün 30-40 zeytin yiyin ve bol bol zeytinyağı kullanın. Bunu yaparsanız hastanenin yolunu unutursunuz. Zeytin yaprağı çayının da bağışıklık sistemini kuvvetlendirici özelliği var" dedi.Ülkemiz zeytincilik konusunda bir cennet olduğunu da vurgulayan Prof. Dr. Karatay, zeytin ve zeytinyağı üretimi ve pazarlanmasının desteklenmesi gerekteğini de kaydetti. Kaymakam Yenidoğan ve Belediye Başkanı Uysal ve Milletvekili Aydınlıoğlu, konferansın sonunda katkıları nedeniyle Prof. Dr. Karatay'a çiçek ve plaket verdi. Başkan Necdet Uysal, Karatay'ı Burhaniye'nin fahri hemşerisi ilan ettiklerini söyledi.
