Almanya'dan Yunanistan'a nasihat: Para değil 500 vergi uzmanı verelim
Yunanistan'ın çiçeği burnundaki Maliye Bakanı Yanis Varufakis, AB ülkeleri maliye bakanlarını ziyarete devam ediyor. Varufakis'in bugünkü durağı Berlin oldu. Yine parlak mavi gömlek ve spor kıyafetle görüşmeye gelen Varufakis umduğunu bulamadı. Almanya Maliye Bakanı Schauble, "Para değil 500 vergi uzmanı gönderelim" teklifinde bulundu.
İlişkili Haberler
Yunanistan kararını açıkladı
Çipras'a kravat hediyesi
Varufakis İngiliz mevkidaşıyla görüştü 
Yunanistan'ın 315 milyar euro borcu bulunuyor. Bir önceki Yunan hükümetinin AB, IMF ve Avrupa Merkez Bankası'ndan oluşan Troyka ile yaptığı kurtarma paketinin en büyük finansörü Almanya idi.
Sadece Almanya'nın Yunanistan'a sağladığı kredi miktarı 50 milyar dolar. Yunanistan'ın kemer sıkma paketinin en önemli oyuncusu Almanya'nın Yunanistan'da kurulan Aleksis Çipras hükümetine mesafeli durduğu biliniyor.
Yunanistan'da Çipras'ın başbakan olması sonrası taraflar birbirlerine medya aracılığıyla mesaj vermişti.
Bugün ise ilk kez sıcak temas sağlandı. Yunanistan Maliye Bakanı Yanis Varufakis Almanya'nın başkenti Berlin'de Almanya Maliye Bakanı Wolfgang Schauble ile görüştü. Yunanistan Maliye Bakanı Varufakis, Schauble ile görüşmeye koruma görevlisi olmadan geldi. Spor kıyafet giyen Varufakis yine parlak mavi bir gömlek giymişti. İki ülke maliye bakanları başbaşa görüşme sonrası basın mensuplarının karşısına geçti. İki ülkenin dostluğunun tarihe dayantığını söyleyen Almanya Maliye Bakanı Wolfgang Schauble sözü Atina'nın borç yüküne getirdi.
Schauble, "Yunanistan'ın önünde zor bir yol var. Bu yolda ülkenin şu ana kadar edindiği kazanımlara, saygıyla yaklaşmak gerekir. Ülkedeki ekonomik krizin nedenleri Yunanistan'dan kaynaklı, dışarda ve Almanya'da hiç aramamak gerekir" dedi.Yunanistan'ın nahoş gerçekleriyle yüzleşmesi gerektiğini belirten Almanya Maliye Bakanı Schauble, vergi reformu konusunda yardım edebileceklerini belirterek, "Atina'ya 500 vergi uzmanı göndermeye hazırız" şeklinde konuştu.SYRIZA'nın Yunanistan'daki seçim zaferine de değinen Alman Maliye Bakanı Schauble, "Yunan seçmenin isteklerine saygı duymak gerekir ancak diğer AB ülkelerindeki seçmenin de isteklerine saygı gösterilmeli" dedi. Yunanistan'ın borçlarının silinmesi konusu gündeme gelmediği için memnun olduğunu vurgulayan Schauble, "Anlaşamadığımız konusunda anlaştık" cümlesiyle sözlerine son verdi.
Yunanistan Maliye Bakanı Yanis Varufakis ise, diğer AB maliye bakanlarıyla görüşmesindeki kadar rahat değildi.Ülkesinin krizden çıkış yolunda soluklanması için "köprü anlaşma"ya ihtiyacı olduğunu yineleyen Yanis Varufakis, "Önceki hükümetler şanslarını iyi kullanamadıklarından son 5 yılda çok zaman kaybı oldu. Borçların silinmesini konuşmuyoruz ancak Yunanistan'ın krizden çıkması için alternatif bir yol bulunmalı" dedi. Bu zor günlerde Almanya'yı yanlarında görmek istediklerinin altını çizen Varufakis, "Anlaşamadığımız konularda bile anlaşamadık" dedi. Yunan Bakan Varufakis'in bugün Almanya Ekonomi Bakanı Sigmar Gabriel'le de görüşmesi bekleniyor.
Yunan Bakan Varufakis, Berlin'de Schauble ile görüşme yaparken, ona destek veren gruplar dışarıda eylem yaptı. Schauble-Varufakis görüşmesi sonrası Yunanistan'daki krizle ilgili bir açıklama da, Avrupa Merkez Bankası'ndan geldi. Avrupa Merkez Bankası'ndan yapılan açıklamada, Yunanistan'ın uluslararası kreditörlerin güven duyacağı yeni bir kurtarma paketini kabul etmesi durumunda, Avrupa Merkez Bankası ECB, Yunanistan'ın tahvillerini yeniden teminat olarak kabul edebilecek" denildi. Yunanistan Maliye Bakanı Yanis Varufakis, Avrupa Merkez Bankası'nın (ECB), Yunanistan'ın tahvillerini teminat olarak kabul etmeme kararının ülkenin finans sektörüne hiçbir olumsuz etkisi olmadığını iddia etmişti.
