Gıdada tavan fiyat belirlenecek
İstanbul Gıda Toptancı Tüccarları Derneği Başkanı Mustafa Karlı, "Ramazan öncesi fiyatları artırmak için spekülatif söylentiler çıkmaya başladı. Fırsatçıların fiyat artışını önlemek için tüm ürünlerde tavan fiyatı oluşturacağız " dedi.
İlişkili Haberler
Gıda fiyatları beş yılın dibinde
Enflasyondaki artışı açıkladı
Bu gıdalar bozulmuyor
Tarlada 1 lira 70 kuruş, pazarda 5 lira
Bakan'dan patates fiyatlarıyla ilgili açıklama
İstanbul Gıda Toptancı Tüccarları Derneği (İGTOD) Başkanı Mustafa Karlı, ramazan öncesi patateste olduğu gibi gıda fiyatlarında artışı hedefleyen spekülatif söylentilerin çıkmaya başladığını belirterek, "Uzman arkadaşlarla görüşüyoruz. Fırsatçıların fiyat artışını önlemek için tüm ürünlerde tavan fiyatı oluşturacağız ve bunu da kamuoyu ile paylaşacağız" dedi.Karlı, bazı art niyetli kişilerin, her zaman olduğu gibi bu ramazan öncesi de gıda fiyatlarını artıracak söylentileri yaymaya başladığını aktardı. Son dönemde patatesin fiyatının 5 liraya kadar yükselmesini bu söylentilere örnek gösteren Karlı, aynı artışın diğer gıda ürünlerinde de oluşturulmaya çalışıldığını dile getirdi. Bu söylentilerin ardından oluşabilecek gıda fiyatlarındaki artışın vatandaşa olumsuz yansıyacağını anlatan Karlı, bunu boşa çıkarmaya çalışacaklarını vurguladı. Bazı televizyon kanallarında spekülatif haberler yer aldığını aktaran Karlı, "Çok üzüntü verici. Fiyatların çoğu gerçeği yansıtmıyor. Fiyatlar abartılıyor. Toplumun kafasını karıştırıyorlar. Neredeyse gerçeğinin iki katı verilen rakamlar bile var. Bunlar çok can sıkıcı. Görülüyor ki, bu art niyetli kişiler, fiyatları yükseltmek için kolları sıvamış" diye konuştu. ''ZAM DÜŞÜNÜLMÜYOR''İGTOD Başkanı Mustafa Karlı, üretimin bu sezon çok iyi olduğunu ve fiyatların makul seviyelerde seyrettiğini dile getirdi. Ramazanda gıda fiyatlarında mümkün mertebe zam düşünülmediğini ifade eden Karlı, muhtemel ufak tefek sıkıntıları da fiyatlara yansıtmamaya çalışacaklarını söyledi. Bu yönde çalışmalarını sürdürdüklerini anlatan Karlı, "Fiyatları yükseltmeye yönelik çalışmalara karşı önlemlerimiz var. Esnafımızla bu konuda hazırlıklıyız. Ramazan yaklaşınca fırsatçılar maalesef devreye giriyor. Kendi mallarını abartarak, kumanyaları bahane ederek, artışa neden olmaya çalışıyorlar. Bunlara karşı temkinliyiz, hazırlıklıyız. Kimse şüphe etmesin. Her şey yolunda" ifadelerini kullandı. Karlı, fiyatların yükselmesi için hiçbir nedenin bulunmadığını anlatarak, somut adımlar atmaya hazırlandıklarını kaydetti. Her branşta ayrı ayrı görevlendirilen uzmanların çalışmaya başladığını aktaran Karlı, "Fırsatçıların fiyat artışını önlemek için tüm ürünlerde tavan fiyatı oluşturacağız ve bunu kamuoyu ile paylaşacağız. En düşüğünden en lüksüne fiyatlar belli olacak. Bu fiyatın üzerinde satışa izin vermeyeceğiz. Böylece fiyatların artmasını engelleyeceğiz. Abartmaların önüne geçeceğiz" bilgisini verdi.
