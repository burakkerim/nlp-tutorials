YÖK'ten "katlamalı harç" açıklaması
YÖK, öğrenim ücreti ve harçlarla ilgili işlemlerin, ilgili mevzuat çerçevesinde kanun ile düzenlendiğini ve bu kanun hükmünün uygulanmamasına yönelik karar alınmasının mümkün olmadığını bildirdi.
Yükseköğretim Kurulu'ndan (YÖK) yapılan yazılı açıklamada; son günlerde yükseköğretim kurumlarında okuyan ve zamanında bitiremeyen öğrenciler için YÖK kararıyla "Katlamalı Harç" getirildiği ve öğrencilerin mağduriyet yaşadığı şeklinde haberlerin yer aldığı anımsatıldı.  YÖK'ün açıklamasında, şunlar kaydedildi:  "Halbuki öğrenim ücreti ve harçlarla ilgili işlemler YÖK Başkanlığınca değil, ilgili mevzuat çerçevesinde kanun ile düzenlenmektedir. Söz konusu harç meselesi 26 Kasım 2014 tarih ve 29187 sayılı Mükerrer Resmi Gazete'de yayımlanan 6569 sayılı Kanunun 29. maddesi ile 2547 sayılı Yükseköğretim Kanununun 46. maddesinde yapılan değişiklik ile düzenlenmiştir. Bu hükme göre, diploma programlarının hazırlık sınıfı eğitimi hariç olmak üzere, iki yıllık önlisans ve dört, beş ve altı yıllık lisans programlarından (açıköğretim programları hariç) bu süreler sonunda mezun olamayan öğrencilerden, ilgili dönem için öngörülen katkı payı ya da öğrenim ücretinin yanı sıra bu maddenin (c) fıkrasına göre hesaplanan kredi başına ödenecek katkı payı veya öğrenim ücreti; dersin alınacağı dönem için belirlenen kredi başına katkı payı veya öğrenim ücretinin yüzde elli fazlası ile hesaplanarak alınır. Çift ana dal programında kayıtlı olan öğrencilerden ise diploma programının öğrenim süresi ve ilave bir yıl sonunda bu madde hükümlerine göre katkı payı veya öğrenim ücreti alınır." 
Açıklamada, "YÖK olarak bu kanun hükmünün uygulanmamasına yönelik karar alınması mümkün değildir. Bununla birlikte YÖK Başkanlığı sorunun çözümü için hazırlamış olduğu öneriyi ilgili mercilerle paylaşmaya başlamış olup görüşmeler sürdürülmektedir" bilgisi verildi.
