Barzani Pentagon'la Musul operasyonunu görüştü
Irak Kürt Bölgesel Yönetimi Başkanı Mesud Barzani, ABD Merkez Kuvvetler (CENTCOM) Komutanı Lloyd Austin'le görüştü. Görüşmede Musul'u kurtarma operasyonu ele alındı.
Barzani'nin ABD'li komutan Lloyd Austin ve beraberindeki askeri yetkililerle görüşmesi sonrası Irak Kürt Bölgesel Yönetimi IKBY Başkanlığı'ndan açıklama yapıldı. Açıklamada, "Musul'u kurtarma operasyonuyla ilgili hazırlıklar, Kerkük, Selahaddin ve Enbar'daki fiili savaş durumu, Peşmerge güçleriyle ABD ordusu arasındaki uyumlu çalışma ele alındı" denildi.IKBY ve ABD ilişkilerinin yanı sıra Barzani'nin yakın zamanda ABD'ye gerçekleştirmesi planlanan ziyaretinin değerlendirildiği belirtilen açıklamada, Austin'in 17 Nisan'daki patlamada ABD Başkonsolosluğunu koruyan ve faillerini kısa sürede yakalayan IKBY güvenlik güçlerine teşekkür ettiği ve saldırıda hayatını kaybedenlerin ailelerine başsağlığı dilediği ifade edildi.Açıklamada, Austin'in Peşmerge güçlerinin terör örgütü IŞİD'e karşı elde ettiği başarılardan övgüyle söz ettiği ve "ABD'nin Peşmergeye desteğinin devam edeceğini" yinelediği belirtildi. Barzani'nin de ABD'ye askeri yardımları dolayısıyla teşekkür ederek, bu ülkenin "IŞİD'e karşı sağladığı desteğin çok etkili olduğunu" söylediği bildirildi.Erbil'in Ankawa semtindeki saldırının IŞİD'in savaş cephelerinde zayıfladığının bir göstergesi olduğunu savunan Barzani'nin, görüşmede, "Teröristler şehirlerde düzenledikleri terör eylemleriyle cephelerdeki yenilgilerini telafi etmeye çalışıyorlar. Ancak bilinmelidir ki: Teröristlerin hiçbir zaman Kürdistan'da zemini olmayacaktır. Teröristler, Kürdistan'da yer bulamayacak ve gelişemeyecektir" diye konuştuğu aktarıldı.Görüşmede ABD Bağdat Büyükelçisi Stuart Jones, IKBY Güvenlik Ajansı Müsteşarı Mesrur Barzani, Başbakan Yardımcısı Kubat Talabani, Peşmerge Bakanı Mustafa Seyid Kadir, Dış İlişkiler Sorumlusu Felah Mustafa ve Peşmerge Bakanlığı Genel Sekreteri Cabbar Yaver de hazır bulundu.
