Bölüm 27: Tam bir ziyafet
Size kallavi bir sofra kurmak istiyorum, hem lezzetli hem de mevsimi yakalayan bir sofra...
Size kallavi bir sofra kurmak istiyorum. Pirzolasıyla, enginarıyla, piyazıyla hem lezzetli hem de mevsimi yakalayan bir sofra olacak.Ne mi var? Çıtır çıtır, mis gibi kekik kokan bir pirzolam; baklalı, başka türlü bir enginarım; yanında da piyazın orijinal haline dokunan yumurtalı tahinli bir çeşidi var.
Yumuşak Lezzetli Pirzola
4 adet çift kalem pirzola
6 dal zahter kekik
2 diş sarımsak
1 çorba kaşığı yoğurt
1 tatlı kaşığı biber salçası
1 adet kuru kırmızı biber
1 tatlı kaşığı tane karabiber
1 çay kaşığı tuz
2 çorba kaşığı zeytinyağı
Bu tarif hem inanılmaz hızlı hem de görüntüsünden ve tahmin ettiğinizden de kat be kat lezzetli! 
Öncelikle 6 dal zahter kekiği ve 1 adet kuru kırmızı biberi kabaca doğrayıp havana atın. Üzerine 2 diş sarımsak, 1 çay kaşığı tuz ekleyin. Kekik yeşil suyunu bırakana dek dövün. 1 çorba kaşığı yoğurdu, 1 tatlı kaşığı biber salçasını ve 2 çorba kaşığı zeytinyağını yine havana ekleyip, kaşıkla karıştırın. Hazırladığınız bu lezzetli marinasyonu pirzolalara iyice yedirin. Hatta pirzolalara bıçakla ufak kesikler atın ve bir buzdolabı poşetinin içinde yoğurarak karıştırın. Bu şekilde dilerseniz 2 saat kadar buzdolabında bekletebilir, ardından buzluğa atıp dilediğiniz zaman çıkarıp pişirebilirsiniz. O an pişirmek isterseniz, tercihen döküm bir tavanın altını açıp ısıtın. Tava ısınınca pirzolaları üzerine dizin ve pişirin. Sevdiğiniz pişme derecesine göre pişirdikten sonra afiyetle yiyebilirsiniz.
Zeytinyağlı Hafif Enginarlı Bakla
3 adet enginar
150 gr taze iç bakla
5-6 dal dereotu
2 diş sarımsak
1 çay kaşığı tuz
1/2 adet limon suyu
4-5 çorba kaşığı zeytinyağı
Su
İsteğe göre,
1/2 çay kaşığı karabiber
Bu tarifin denemelerini yaparken tüm ekip her defasında bayılarak yedi. Düdüklünün sağlıklılığı ve pratikliğiyle, kısa zamanda yapacağınız, eşlikçi bakla ile nefis bir lezzet sizi bekliyor.
Düdüklü tencerenizin altını açın. 3 adet enginarı önce ortadan sonra tekrar ortadan ikiye keserek 4’e bölün ve içine ekleyin. İç baklaları da iyice yıkadıktan sonra kestane çizer gibi çizip tencereye atın. Üzerini örtecek kadar su ekleyip kapağını kapatın. 6 dakikada hem baklalar hem de enginarlar pişecektir. Eğer düdüklü tencereniz daha büyükse biraz daha uzun sürebilir.
Mutfak robotuna 5-6 dal dereotu, 2 diş sarımsak, 4-5 çorba kaşığı zeytinyağı, 1 çay kaşığı tuz ve yarım limonun suyunu ekleyip çalıştırın. Zeytinyağı ve limonu yüksek hızda karıştırınca mayonez gibi bir renk alıyor ve elde karıştırdığınız gibi kolayca ayrışmıyorlar. Dilerseniz yarım çay kaşığı kadar karabiber de ekleyebilirsiniz. Ben çok yakıştırıyorum. Enginarlar ve baklalar pişince tencereden alıp kalan sularını süzün ve henüz buharları üzerindeyken hazırladığınız sosu ekleyip karıştırın. Sıcakken ekleyince sosu çok daha iyi bir şekilde içine çekecek. Kıbrıs usülü zeytinyağlı enginar ve iç baklalarınız işte bu kadar kısa sürede hazır.
Kolay Tahinli Piyaz
400 gr haşlanmış kuru fasulye
1 adet orta boy kırmızı soğan
1/3 bağ frenk maydanoz
2 adet yumurta
4 çorba kaşığı tahin
8 çorba kaşığı zeytinyağı
1 limonun suyu
1 çay kaşığı tuz
1 çay kaşığı pul biber
Piyazın eski günlerini yad ederek, yumurta ve tahinle yaptığımız, haşlanmış fasulyenin pratikliğiyle lezzetlendirdiğimiz kolay bir piyazımız var.
2 adet yumurtayı soğuk suya koyun ve su kaynadıktan sonra 7-8 dakika haşlayın. 1 adet kırmızı soğanı piyazlık doğrayın. 400 gr haşlanmış konserve fasulyeyi süzün ve soğanla karıştırın. 1/3 bağ frenk maydanozu küçük ağaçlar gibi elinizle yapraklarına ayırın ve bir kısmını servis için ayırıp, kalanını soğan ve fasulyelerin üzerine ekleyin. 4 çorba kaşığı tahini, 8 çorba kaşığı zeytinyağını, 1 limonun suyunu, 1 çay kaşığı tuzu ve 1 çay kaşığı pul biberi karıştırarak piyazınıza ekleyin. İyice karıştırıp sosu her tarafına yaydıktan sonra haşlanmış yumurtaları yarısına kadar su dolu bir kavanoza alıp iyice çalkalayın. Yumurtaların kabukları eliniz yakmadan rahatça soyulacaklardır. Yumurta iyice pişmeden çalkalarsanız yumurta içinde dağılabilir. Yumurtaların birini dilimleyip piyazın içine karıştırın. Diğerini ise süslemek için yine dilimleyerek üzerine yerleştirin. Son olarak ayırdığınız frenk maydanozları da üzerine serpin ve servis edin.
kolay tahinli piyaz
