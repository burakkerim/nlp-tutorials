Kolesterol tartışması devam ediyor
İlaç endüstrisi, 1990’lardan beri kullanılan kolesterol düşürücü ilaçların daha ileri versiyonlarını üretme aşamasında. Bazı hekimler ise, bu ilaçların yarar sağlamadığı görüşünde.
İlişkili Haberler
Kolesterol savaşları
"Kolesterol" kavgası
Kolesterol fobisi
Kalp hastalıkları, tüm dünyada ölüm nedenleri arasında birinci sırada yer alıyor. Tıp bilimi de, kalp hastalıklarına yol açtığı belirtilen kandaki kolesterol ve trigliserit adlı yağların oranını düşürerek, damarların daralmasını önleme çabasını sürdürüyor. Ancak kolesterolü düşüren ilaçlarla ilgili tartışma yıllardır devam ediyor.  1990’lardan bu yana kandaki zararlı yağlar, statin denen madde taşıyan ilaçlarla düşürülüyor. Şimdi ise ilaç endüstrisinin dev şirketleri, statinin yetersiz kaldığı ya da statine tepki veren hastalarda kullanılmak üzere, yeni teknoloji ürünü ilaçları piyasaya sürme aşamasında. Amerikan Kardiyoloji Koleji’nin geçen hafta San Diego’daki yıllık kongresinde, kolestrol düşürücü yeni kuşak ilaçların 'pcsk9' adlı madde kullanılarak geliştirildiği açıklandı.Bu madde, kötü kolesterol olarak adlandırılan LDL'nin karaciğer tarafından salgılanmasını önlüyor. Kongreye sunulan rapora göre, Japonya’daki klinik deneylerde yeni ilaçla 12 haftalık tedavide, kötü kolestrol LDL yüzde 76 oranında düşürüldü.Bu ilaç üzerinde çalışan 3 büyük firma, kendi markalarını piyasaya sürmek için, Amerikan Sağlık Teşkilatından bu yıl sonuna dek onay bekliyor. Ancak yeni ilacın hasta başına yıllık faturasının 7 bin ila 12 bin dolar olması, sektörü düşündürüyor. Amerikan sigorta şirketlerinin bu fiyatın düşürülmesi için harekete geçmesi bekleniyor.
Öte yandan kolesterol ilaçlarının zararlı olduğunu ya da sanılan etkiyi yapmadığını savunan hekimler de var. Bu hekimler, vücut için gerekli bir madde olan kolesterolle mücadelenin yanlış olduğunu, kolesterol ilaçlarının başarı oranının yüzde bire düştüğünü savunuyor. Aynı hekimlere göre, büyük ilaç şirketleri, önemli satış geliri nedeniyle bu ilaçları yaygınlaştırıyor. Kolesterol düşürücü ilaçlara karşı olan hekimler, holistik sağlık denen alternatif yöntemlerle tedavi öneriyor.
