20. Bodrum Pedasa Festivali
Muğla'nın Bodrum ilçesinde 20'ncisi düzenlenen Pedasa Festivali'nde, renkli görüntüler yaşandı.
Konacık Mahallesi'ndeki tarihi Pedasa Kalesi'nde gerçekleştirilen festivalde, yöresel halk oyunları gösterileri yapıldı ve yöresel yemekler sunuldu.
 Yöreye özgü çeşitli yarışmalara da yer verilen etkinlikte, geçmiş dönemde kuyudan su çekerken ipin kopması üzerine kuyuya düşen kovayı çıkarmak için yaşanan anlar, yarışmaya dönüştürüldü. 
Yöresel sanatçıların şarkılarıyla keyifli anların yaşandığı etkinliklerde, eşek yarışları da yapıldı. Belirlenen parkuru eşek sırtında ilk bitiren yarışmacılara madalya ve değişik ödüller verildi.
Festival organizatörü Mehmet Melengeç, geleneksel hale getirdikleri festivalin her geçen gün vatandaşların daha çok ilgisini çektiğini söyledi. 
Festivali gelecek yıllarda daha kapsamlı hale getirmeyi planladıklarına değinen Melengeç, "Yemekleri ve türküleriyle gerçekleşen yerel bir eğlence. Kuyudan kova çıkarmayı ilk defa gerçekleştiriyoruz. Şenliklerimiz Bodrum'un örf adetlerini ve geçmişini gelecek nesillere taşımak için organize ediliyor" diye konuştu.
