ABD'den Honda'ya 70 milyon dolar ceza
ABD, Japon otomobil firması Honda'ya, araçlardaki arızaları resmi makamlara bildirmediği gerekçesiyle 70 milyon dolar cezası kesti.
NEW YORK - Japonya'nın önde gelen otomobil firması Honda, araçlardaki arızaları ABD resmi makamlarına bildirmediği gerekçesiyle 70 milyon dolar cezaya çarptırıldı.Honda Motor, ABD devleti ile yaptığı anlaşmada, 70 milyon dolarlık para cezasını kabul etti. Cezanın, firmanın 2003'den 2014'e kadar olan dönemde ürettiği araçlarında bin 700'den fazla yaralı ve ölüm olayına neden olan arızları, ABD resmi makamlarına bildirmediği gerekçesiyle kesildiği bildirildi.  Ulaştırma Bakanı Anthony Foxx cezayla ilgili yaptığı açıklamada, ''Honda'nın ve tüm otomobil üreticilerinin, mazeretsiz bir şeklide güvenlik sorumlulukları var. Bu cezalar, yasayı ihlal edenlere karşı sert tutumumuzu yansıtmaktadır'' ifadesini kullandı.  Honda en son, 2015 model yılı Crosstour araçlarından bin 252 tanesini yan hava yastıklarındaki arıza nedeniyle geri çağırmıştı.  ABD hükümeti, geçen Kasım ayında da Güney Kore'den Hyundai Motor Grubunu, ürettiği 1 milyon 200 bin Hyundai ve Kia marka araçla ilgili teknik bilgileri yetkililere Temiz Hava Yasası'nı ihlal edecek şekilde yanlış bildirdiği gerekçesiyle, 350 milyon dolar cezasına çarptırmıştı.  14 yıl önce çıkarılan ABD yasasına göre otomobil üreticilerinin, araçlardaki üretim hatalarını ABD Ulaştırma Bakanlığına bağlı Ulusal Otoyol Trafik Güvenliği İdaresi'ne (NHTSA) araç kusurlarını bildirmesi gerekiyor.  NHTSA, geçen yıl 126 milyon dolarlık para cezasıyla, tarihinin en büyük para cezası kesme rekoruna imza attı.
