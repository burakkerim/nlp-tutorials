Türkiye'den 10 varlık, "Dünya Mirası Geçici Listesi"nde
Kültür ve Turizm Bakanı Ömer Çelik, aralarında Akdamar Kilisesi, Yıldız Sarayı, Aspendos Antik Kenti, Dağlık Frigya, Uzun Köprü ve İsmail Fakirullah Türbesi'nin de bulunduğu 10 kültürel ve doğal varlığın, UNESCO Dünya Mirası Geçici Listesi'ne girdiğini söyledi.
Bakan Çelik, yaptığı açıklamada, dün müjdeli bir haber aldıklarını belirterek, Türkiye'den 10 eserin daha UNESCO Dünya Mirası Geçici Listesi'nde yer aldığını bildirdi.  
Bu eserlerden birinin Akdamar Kilisesi olduğunu dile getiren Çelik, diğerlerinin Antalya'daki Aspendos Antik Kenti, Yıldız Sarayı, Muğla'daki Stratonikeia Antik Kenti, Kütahya-Eskişehir-Afyon'u kapsayan Dağlık Frigya Bölgesi, Edirne'deki Uzun Köprü, Siirt'teki İsmail Fakirullah Türbesi, Bolu'daki Mudurnu Tarihi Ahi Kenti, Amasya'daki Harşena Dağı,Pontus Kral Kaya MezarlarıKahramanmaraş'taki Eshab-ı Kehf Külliyesi olduğunu aktardı.
Çelik, "Böylece UNESCO Dünya Kültür Mirası Geçici Listesi'ndeki eser sayımız 62'ye yükselmiş oldu. Biliyorsunuz bu geçici listedeki eserlerden her sene biri 'doğal sit' biri 'kültürel' alan olmak üzere 2 alanı önerebiliyoruz. Bunun dışında geçici listeden ana miras listesine geçmek için başka dosya veremiyorsunuz bir yılda" diye konuştu.
Bu bağlamdaki dosyaların daha kapsamlı ve zor olduğunu ifade eden Çelik, bundan sonra geçici listede bulunan 62 eserden kalıcı miras listesine gireceklerin tespit edilmesi için çalışma yürüteceklerini bildirdi. 
