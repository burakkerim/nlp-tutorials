Olcay Şahan: Galatasaray maçı şampiyonluk maçı olmayabilir
Beşiktaşlı futbolcu Olcay Şahan, Galatasaray'la oynanacak maçın şampiyonluk maçı olmayabileceğini belirterek, "O maçı kaybetsek de önemli olan Beşiktaş taraftarının önünde kupayı kaldırmak" dedi.
İlişkili Haberler
Avantaj Galatasaray'da
Siyah-beyazlı takımın yıldız oyuncularından Olcay Şahan, bugün BJK Nevzat Demir Tesisleri'nde basın mensuplarının sorularını yanıtladı. “OLCAY ATTI, ŞAMPİYONLUK GELDİ” Olcay Şahan, ligde son 5 haftaya girildiğini hatırlatarak, "Ve biz geçen hafta çok önemli bir galibiyet aldık. Her şey bizim elimizde. Takımda çok güzel bir kardeşlik ortamı var. 100. yıldaki ruh var takımda. ‘Sergen attı şampiyonluk geldi’ ruhu var bizde de. Bu yüzden de bu sezon ‘Olcay attı, şampiyonluk geldi’ olabilir. İnanıyorum ki bu sezon şampiyon olacağız. Sezona ilk başlayan bizdik. Her maçımızı deplasmanda oynadık. Şampiyonluğu en çok biz hak ediyoruz ve hak ettiğimiz için de elimizden gelenin en iyisini yapıp bu şampiyonluğu Beşiktaş camiasına getireceğiz. Son 5 hafta, lideriz ve biz rakiplerimizden sonra oynuyoruz. Onların üzerindeki baskı daha çok. Biz kendi futbolumuzu oynadığımız sürece bizim karşımıza rakip yok. Geçen hafta önemli olan 3 puandı. Yabancı sınırlaması sebebiyle hocanın tercihi beni sağ bekte görevlendirmekti. Elimden gelenin en iyisini yapmak istedim. Sonuçta takımımın menfaati önemli” diye konuştu.
“DÜŞÜŞ YAŞADIK” Bu sezon üç günde bir maç yaptıklarını vurgulayan Olcay, "Avrupa’dan da elenince bir düşüş yaşadık. Ama Demba ba ve Sosa’nın katkıları büyük. Saha içerisinde onların olması bile takımı rahatlatıyor. Bu yüzden de takım halinde çok iyi oynuyoruz. Biz normal oynadığımız maçlarda görüyoruz ki galibiyet geliyor arkasından. Önemli olan şu an sadece 3 maç. Galatasaray derbisine kadar dersimize iyi çalışmalıyız. Bu 3 maçta 3 puanla dönüp derbide kafamız rahat bir şekilde gitmeliyiz” dedi. “GALATASARAY MAÇI ŞAMPİYONLUK MAÇI OLMAYABİLİR” Olcay, ligde sondan bir önceki hafta oynanacak olan Galatasaray derbisiyle ilgili bir soru üzerine, "Ben inanıyorum ki Galatasaray maçı şampiyonluk maçı olmayabilir. Ben lig daha önceden kopabilir diye düşünüyorum. En azından şampiyonluk yarışında bir takımın o maça kadar kopabileceğini düşünüyorum. Hedefimiz şampiyon olmak ama bizim üzerimizde o kadar baskı yok. Her maçı deplasmanda oynayan kenetlenmiş bir takımız. Galatasaray ve Fenerbahçe şampiyon olmazsa onların üzerinde daha çok baskı olmuş olacak. ‘Beşiktaş’a şampiyonluğu nasıl verdiniz? Statları yok, hiçbir şeyleri yok… Nasıl şampiyon oldular’ diye. O yüzden baskı onların üzerinde daha çok ve bizim içimiz rahat. Kalitemizi biliyoruz ve bu sene bütün Türkiye Beşiktaş’ın şampiyon olmasını istiyor. Bu da Beşiktaş’ın Türkiye’de en iyi futbol oynayan takım olduğunu kanıtlıyor" şeklinde konuştu.
İşte Süper Lig'de şampiyonluğun en büyük adayı üç takımın kalan maçları
“BEŞİKTAŞ’TA FUTBOLCULARIN PARASI KALMAZ” Beşiktaş’ın futbolculara son zamanlarda ödeme yapmadığı ile ilgili çıkan haberleri de değerlendiren siyah-beyazlı futbolcu, “Ben 3 yıldır buradayım ve Beşiktaş’ta futbolcuların parası kalmaz. Yazılanlar doğru değil. Takımın içerisinde bir isyan filan da yok. Öyle bir şey olsa sahaya da yansır. Trabzon’a gittik mesela, Trabzon’da pozisyon vermeden maçı kazanıp döndük. Moraller bozuk olsa böyle bir futbol oynanmaz. Bu yazılanlara kimsenin inanmasına gerek yok” ifadelerini kullandı. PENALTI POLEMİĞİ Dün idmanda yaşanan penaltı polemiği hakkında da açıklamalarda bulunan Olcay Şahan, “O anda Nikola iki tane penaltımızı vermemişti idmanda. Son haftalarda da maçlarda öyle bir şey olmuştu. Ama maçlarımızı kazandığımız için bunu fazla konuşma gereksinimi duymadık. Buradan da Cüneyt Çakır’a çok teşekkür ediyorum. Avrupa’nın 1 numaralı hakemlerinden bir tanesi. Ben hakem hatalarının bu kadar tartışıldığını ilk defa burada görüyorum” değerlendirmesini yaptı. Herkesin takımda yedek ya da ilk 11’de başlayabileceğini belirten Olcay, takımda kimsenin egosu olmadığını ve takım olarak kardeşlik duyguları içerisinde olduklarını söyledi.
“ÇOK ÜZÜLÜRÜM” Deneyimli futbolcu, “Herkes kenetlenmiş durumda. Şampiyon olalım ama 5 hafta oynamayayım. Benim için daha avantajlı, daha güzel bir duygu olur. 5 maçta oynarsam şampiyon olamazsam, daha çok üzülürüm” dedi. Dün oynanan Barcelona - Bayern Münih maçına da değinen Olcay Şahan, “Dün Boateng mükemmel bir maç oynadı. Gol pozisyonunda Messi biraz kurnaz davrandığı için Boateng’i ters ayakta yakaladı. Herkes onun hatası olduğunu söylüyor ama en iyisi dün Boateng’ti. Barcelona da müthiş bir futbol oynadı” açıklamasını yaptı. “ÖNEMLİ OLAN ŞAMPİYONLUK” Son olarak şampiyonluk şanslarını da tekrar değerlendiren Beşiktaşlı futbolcu Olcay Şahan, “Şampiyonluğu hayal etmek güzel. 5 maç var ve biz bu maçların hepsini kazanmak istiyoruz. Galatasaray’ın stadında da maç kazanmak istiyoruz ama önemli olan şampiyonluk. Bu sezon biz tarihe geçebiliriz ve bunu istiyoruz. Beşiktaş camiasının stadı yok ve Türkiye şampiyonu oluyor. Bu bir ilk. Dünya’da da bir ilk olur. Biz bugüne kadar lideriz ve stadımız olmamasına rağmen müthiş bir futbol oynuyoruz. Bunun takdir edilmesi ve alkışlanması lazım. İnanıyorum ki bu duruma başka bir kulüp dayanamaz. ‘Avrupa’da oynamamız ve oradan çıkıp Konya’ya gitmemiz’ bunları hiçbir takım kaldıramazdı. Biz bunlarla baş ettik ve bu yüzden de şampiyon olacağımıza inanıyorum. Galatasaray maçını kaybedip şampiyon olacaksak tercihim o olur. Galatasaray maçını kaybedip hala şampiyon olacaksam ve her şey benim elimdeyse o maçı kaybetsem de önemli olan Beşiktaş taraftarının karşısında o kupayı havaya kaldırmak olacak. Derbiye de gelecek sezon devam ederiz” ifadelerini kullandı.
