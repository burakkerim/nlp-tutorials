Dakar Rallisi'nde otomobil kategorisinde şampiyonluk Katarlı Nasser El-Attiyah'ın
Dakar Rallisi'nde otomobil kategorisinde Katarlı Nasser El-Attiyah, motosiklette ise İspanyol Marc Coma şampiyon oldu.
36. Dakar Rallisi'ni otomobil kategorisinde Katarlı Nasser El-Attiyah, motosiklet sınıfında ise İspanyol Marc Coma kazandı. Rallinin kamyon kategorisinde Rus Airat Mardeev, ATV aracı sınıfında ise Polonyalı Rafal Sonik şampiyonluk sevinci yaşayan isimler oldu.ŞENKALAYCI 50., ÖZDEMİR 72. 
Dakar'da Türkiye'yi temsil eden motosikletçilerden Şakir Şenkalaycı 50'nci, Serkan Özdemir ise 72'nci sırada rallinin genel klasmanını tamamladı.      SON ETAPTA 6. OLSA DA... 
Şili, Bolivya ve Arjantin'in ortak düzenlediği 2015 Dakar Rallisi, 14. gününde düzenlenen 13. etap yarışları ile sona erdi.      Arjantin'in Rosario ile Buenos Aires kentleri arasındaki parkurda düzenlenen rallinin son etabını otomobil kategorisinde ABD'li Robby Gordon, 13 dakika 16 saniye ile birinci sırada tamamladı.      Etabı liderin 39 saniye gerisinde tamamlayarak 6. sırada bitiren Katarlı Nasser El-Attiyah, 13 tur sonunda genel klasmanı 40 saat 32 dakika 25 saniyede bitirerek Dakar Rallisi'nde şampiyonluğa uzandı.      Toyota Imperial takımından Güney Afrikalı Giniel de Villiers, toplamda 41 saat 7 dakika 59 saniyelik derecesiyle genel klasmanda ikinci sıranın sahibi olurken, Monster Energy takımından Polonyalı Krzysztof Holowczyc üçüncülüğü elde etti.      EL-ATTIYAH: "FANTASTİK BİR BAŞARI" 
Attiyah, rallinin ardından yaptığı açıklamada, 2011 yılının ardından ikinci kez Dakar Rallisi'nde şampiyonluğa ulaştığını hatırlatarak, "Şampiyon olduğum için mutluyum. Benim için gerçekten de çok özel bir an. Ralliyi en başından sonuna kadar istediğim şekilde tamamlayarak fantastik bir başarı elde ettim" ifadelerini kullandı.      MOTOSİKLETTE ZAFER 5. KEZ COMA'NIN 
Motosiklet kategorisinin 13. ve son etabını Slovak Ivan Jakes, 52 dakika 6 saniyelik derecesiyle ilk sırada tamamladı.      Parkuru Jakes'in 3 dakika 11 saniye ile arkasında 5. sırada tamamlayan Red Bull KTM Factory takımının İspanyol pilotu Marc Coma, 13 etabın ardından genel klasmanı 46 saat 3 dakika ve 49 saniyede tamamlayarak motosiklet kategorisinin şampiyonu oldu.      Şampiyon Coma'nın 16 dakika 53 saniye sonrasında parkuru bitiren Portekizli Paulo Goncalves, genel klasmanda ikinciliği, Avustralyalı Toby Price ise üçüncülüğü elde etti.      Kariyerinde 2006, 2009, 2011 ve 2014 yıllarının ardından 5. kez Dakar Rallisi'nde mutlu sona ulaşan Coma, "Bulutların üzerinde olduğum kesin. Son etapta bile kasırga ve çamurlu zemin olduğu için aracın viteslerini kontrol etmekte zorlandım. Burada olmaktan ve zaferle ayrılmaktan sevinçliyim" diye konuştu.
