Nemrut Dağı, sanal gözlükle tanıtılacak
Dünyada güneşin doğuşu ve batışının en güzel izlendiği yerlerden biri olan Nemrut Dağı, sanal gözlükle dünyaya tanıtılacak.
Hazırladığı "Project Beyond" çalışmasında Türkiye'ye yer veren Samsung Electronics firması, bu kapsamda UNESCO Dünya Mirası Listesi'nde bulunan Nemrut Dağı'nda çekim yaptı. Görüntüler, firma tarafından piyasaya sunulacak "sanal gerçeklik" adı verilen gözlükte, üç boyutlu izlenebilecek. 
Samsung Türkiye Üst Yöneticisi (CEO) Yoonie Joung ve beraberinde heyet, projeyle ilgili bilgi vermek amacıyla Adıyaman Valisi Mahmut Demirtaş'ı makamında ziyaret etti. 
Nemrut Dağı'nın dünyada bilinen bir yer olduğunu ifade eden Young, burada çekilen 3 boyutlu görüntünün bu yıl ürettikleri "sanal gerçeklik" gözlüğüyle izlenebileceğini söyledi. 
Bu projeyle Türkiye'nin tanıtımına katkı sağlamayı amaçladıklarını anlatan Young, şöyle konuştu:
"İnsanlar bu gözlüğün içindeki, 3D görüntü kalitesiyle çekilen videoyla Nemrut Dağı'nı sanal olarak tanıyacak ve izleyenlerde bir merak uyandıracak. Dolayısıyla bu gözlükteki sanal görüntüyü izleyenler, gerçeğini görmek için Adıyaman'a gelecek. Bu proje Adıyaman'ın ve Nemrut Dağı'nın dünyaya tanıtılması açısından muazzam bir çalışma."
Vali Demirtaş ise çalışmanın Adıyaman'ın ve Türkiye'nin tanıtımına katkı sağlayacağını belirtti.
Nemrut'un ilk defa böyle büyük bir projeyle tanıtıldığına dikkat çeken Demirtaş, "Daha önce belgesel ve tanıtım filmleri çekilmişti. Bu kez teknolojik bir tanıtıma ev sahipliği yapacak. Bu proje kapsamında Türkiye'de üç önemli eser içerisinde Nemrut Dağı'nı tercih ettikleri için Samsung firmasına teşekkür ediyoruz" dedi. 
Demirtaş, Adıyaman'ın eşsiz değerlerini dünyaya tanıtmayı hedefledikleri sözlerine ekledi.
