Türkmenistan, ilk haberleşme uydusunu uzaya fırlattı
Türkmenistan'ın ilk haberleşme uydusu ABD'nin SpaceX şirketinin yardımıyla Cape Canaveral uzay üssünden fırlatıldı.
Türkmenistan'ın ilk haberleşme uydusu "TürkmenAlem 52°E" bugün sabaha karşı ABD'nin Florida eyaleti Cape Canaveral uzay üssünden başarılı bir şekilde fırlatıldı. Uzaya gönderilen "TürkmenAlem 52°E" uydusu, Avrupa, Asya ve Orta Doğu ve Kuzey Afrika ülkelerini kapsayacak kapasitede.
İlişkili Haberler
SpaceX'in Dragon uzay aracı UUİ'ye ulaştı
SpaceX roketi fırlatıldı
SpaceX kapılarını açtı
Türkmenistan Devlet Başkanı Gurbanguli Berdimuhamedov, ilk uydunun fırlatılmasını makam odasından canlı yayında seyretti. Uyduyu taşıyan füzenin fırlatılmasından sonra konuşma yapan Berdimuhamedov, ülke halkını tebrik etti ve bu tarihi olayın Türkmenistan'ın zaferi olduğunu söyledi.
Devlet Başkanı Berdimuhamedov, uydunun ulusal yayın yapan televizyon ve radyo kanalları kalitesinin artırılmasına, internetin yaygın kullanılmasına, canlı yayın hizmetlerinin sağlanmasına büyük katkı sağlayacağını belirtti. Türkmen lider, ilk haberleşme uydusunu uzaya fırlatmak ile uzaya kendi uyduları gönderen ülkelerin arasına dahil olduklarını ifade etti. 
Türkmen uydusu yerel saat ile 04:03'de (TSİ ile 02:03) ABD'nin SpaceX şirketinin yardımıyla Cape Canaveral uzay üssünden fırlatıldı. Türkmenistan ile ABD arasında canlı yayın yapıldı. Türkmen hükümetinin siparişi ile uydu Fransız Thales Alenia Space şirketi tarafından yapıldı. 15 yıl kullanılması hedeflenen uydu Ahal vilayetindeki merkezden yönetilecek.Türkmenistan 2011 yılında Fransız Thales Alenia Space şirketi ile uydu üretimi konusunda anlaşma sağlanmıştı. Türkmenistan halihazırda Rusya’nın Gazprom şirketine ait Yamal uydusunu kullanıyor.
