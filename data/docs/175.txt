Burslu kontenjanların şifreleri
Vakıf üniversitelerini tercih edecek adayların aklına ilk gelen soru burslar, peki hangi üniversite ne kadar burs veriyor, burs almanın incelikleri neler?
Yükseköğretim Kurulu’nun 2015-2016 akademik yılı için üniversitelere vereceği kontenjanlar heyecanla beklenirken, Üniversite Tercih Merkezi (UTM) vakıf üniversitelerinin bursluluk oranları ile ilgili yaptığı çalışmanın ayrıntılarını NTV ile paylaştı. Araştırma, kaynaklarını eğitim için vakfetme taahhüdü ile kurulan vakıf üniversiteleriyle ilgili ilginç detayları ortaya koyuyor. 
ORTALAMA ORAN % 37,6. Konu ile ilgili görüşüne başvurduğumuz UTM Bilişim Koordinatörü Sinan Ataseven 2014 ÖSYS’de vakıf üniversitelerinde bulunan yaklaşık 134 bin kontenjanın dört farklı bursluluk kategorisine ayrıldığını belirterek, adayların tercihlerini yaparken, %25, %50, %75 ve %100 burslu programlar arasından seçim yapabildiklerini söyledi. Bu bursların adaylar arasında ÖSYM bursu olarak adlandırıldığını hatırlatan Ataseven, bursların sürekliliğinin üniversiteden üniversiteye göre değişiklik gösterebildiğini vurguladı.
Çalışmanın detaylarına göre, geçen sene vakıf üniversitelerindeki önlisans (MYO) kontenjanlarında ortalama bursluluk oranı %36.9 iken, lisans kontenjanlarında bu oran %38.1’e tırmanıyor. Tüm kontenjanlar dikkate alındığında vakıf üniversiteleri kapasitelerinin %37,6’sini herhangi bir parasal girdi olmadan yapılandırmış durumdalar.İNDİRİMLE BURS KARIŞTIRILMAMALIVakıf Üniversitelerinin YÖK kuralları çerçevesinde kontenjanlarında en az %10 bursluluk oranı yakalaması gerektiğini söyleyen Ataseven, bazı vakıf üniversitelerinin, varoluş nedenlerinin doğal gereği olarak yüksek burs vermeyi hedeflediklerini, bazılarının ise ancak yüksek burs oranları ile öğrenci çekmeyi becerebildiklerini hatırlattı. Bazı üniversiteler tarafından adaylara sunulan ilk tercih, peşin ödeme, ana/baba mesleğine dayalı vb indirimlerin burs olarak değerlendirilemeyeceğini söyleyen Ataseven, adayları üniversitelerin burs yönergelerini okumaları konusunda uyardı. VERİMLİ İŞLETİLİYORSA YÜKSEK BURS VEREBİLİR Bursluluk konusunda görüşlerine başvurduğumuz Nişantaşı Eğitim ve Kültür Vakfı Başkanı Levent Uysal, 1984 senesinde Bilkent Üniversitesi’nin kurulması ile başlayan süreçte, aradan 30 yılı aşkın bir süre geçmesine rağmen kamuoyunda vakıf üniversitesi kavramının hala anlaşılamamış olduğunu vurgulayarak, sözlerine şöyle devam etti.
“2547 sayılı kanun ve sair mevzuat çerçevesinde ülkemizde özel üniversite kurulamaz. Kamuoyunda özel üniversite olarak bilinenler vakıf üniversiteleridir. Vakıf üniversitelerinin kar etmeleri durumunda bunu eğitim amacıyla kullanmaları zorunluluktur. Bursluluğu da bu çerçevede değerlendirmek gerekiyor. Bir üniversite, ne kadar etkin yönetiliyor ve verimli işletiliyorsa, o kadar çok kaynak yaratır, o kadar çok burs verebilir. Etkin yönetim becerisi gösteren bir üniversitenin ikinci görevi, hak eden öğrenciye bursu verecek mekanizmaları kurmaktır. Bu konuda www.burskolay.com uygulamasının model uygulama olduğunu söyleyebilirim. Siteye kayıt yapan adayların, doğru tercih yapabilmeleri için gerekli tüm destek veriliyor. Bilinçli bir tercih yapan her adayın da bursu hak ettiğini düşünüyorum. Adaylar ve aileleri, üniversitelerin bursluluk oranlarının arkasında yatan samimiyet ve beceriyi titizlikle değerlendirmeli.”2014 üniversite kontenjanlarına göre üniversitelerinin ortalama bursluluk oranı aşağıda yer alıyor :
