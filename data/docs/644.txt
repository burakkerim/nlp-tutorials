"ABD'nin geleceği ırksal sorunları çözmeye bağlı"
ABD Başkanı Barack Obama, ülkenin geleceğinin ırksal sorunların çözümüne bağlı olduğunu söyledi.
Obama, New York'ta, siyahi ve Latin kökenli Amerikalıların yoğun yaşadığı Bronx'ta bulunan Lehman College'de, gençleri suçtan uzak tutmayı amaçlayan "My Brother's Keeper Alliance" (Erkek Kardeşimin Koruyucu İttifakı) adlı kuruluşa yardım amacıyla düzenlenen etkinlikte konuşma yaptı.
İlişkili Haberler
Obama'dan Baltimore çağrısı
1 Mayıs'a Baltimore damga vurdu
Yasak 6 gün sonra kaldırıldı
"ABD'nin geleceği ırksal sorunları çözmeye bağlı" diyen Obama, şöyle konuştu:
"Ülkenin geleceği bizim bunu önemsememize bağlı. Şayet biz böyle yapmazsak, aynı periyodik çatışma döngüsünü devam ettirmiş olacağız. Bu protestoların katalizörü genç adamların trajik ölümleri ve kanunun her zaman bu ülkede eşit olarak uygulanmadığı hissidir. Bu ülkede birçok yerde siyahi erkek çocukları ve kişileri, Latin kökenli erkek çocukları ve kişileri, yasal güçler tarafından durdurma ve gözaltına almada, tutuklamada ve ceza vermede farklı muamele görme deneyimleri yaşamış bulunuyorlar..." 
Ülke genelinde siyahi gençlerin karşılaştıkları bazı sorunları çözmede başarılı olmanın önemine değinen Obama, "Onların sesi, programlarımızı düzenlenmenin ve sorunları çözmemizin bir parçası olması gerekiyor. Çünkü onların söyleyecek çok şeyi var. Söyleyecekleri güçlü ve büyük bir farka neden olur" ifadesini kullandı.
Konuşmasının ardından siyahi ve Latin kökenli gençlerle masada bir araya gelen Obama, polis tarafından hiçbir neden yokken durdurulan gençlerin başından geçen olayları dinledi.
Lehman College'deki etkinliğe Kongre üyeleri Charlie Ranger ve Eliot Engel, Bronx Belediye Başkanı Ruben Diaz, Meclis Başkanı Carl Heastie ve Ulusal Hareket Ağı Başkanı yurttaşlık hakları savunucusu Al Sharpton da katıldı.
Kar amacı gütmeyen bir yardım kuruluşu "My Brother's Keeper Alliance", aralarında siyahilere yönelik yayın yapan televizyon kanalı BET Networks ile American Express ve News Corp.'un da olduğu birçok firmadan 80 milyon dolarlık finansal destek sözü alırken, bu kaynağın gençlere burs sağlanması dışında, eğitim programları, lise ve üniversiteye hazırlık programlarında kullanılacağı belirtildi.
Deloitte firmasının eski Üst Yöneticisi (CEO) Joe Echevarria'nın başkanlığını yapacağı kaydedilen "My Brother's Keeper Alliance"ın yönetim kurulunda NBA yıldızı Alonzo Mourning ve şarkıcı John Legend yer alırken, eski Genel Kurmay Başkanı ve Dışişleri Bakanı Colin Powell, Demokrat Parti'den New Jersey Senatörü Cory Booker ve Amerikan futbolu yıldızı Jerome Bettis ve eski NBA yıldızı Shaquille O'Neal de kuruluşun danışma kurulunda bulunuyor.
"My Brother’s Keeper Alliance", 17 yaşındaki siyahi genç Trayvon Martin'in, 2012'de Florida'da bir bekçi tarafından öldürülmesinden sonra oluşturulan inisiyatif çerçevesinde kuruldu. Baltimore'daki protestoların şiddete dönüşmesi, şehirde olağanüstü hal ilanı, askeri birliklerin bölgeye sevki ve sokağa çıkma yasağına neden olurken, New York, Chicago, Seattle, Los Angeles, Washington ve Okland'da da gösteriler düzenlenmişti. 
Polisin siyahi şüphelilerin ölümüne neden olduğu olaylar, ülke genelindeki gösteriler ve ırkçılık tartışmalarının yanında, polisin eğitimi ve adalet sistemi de eleştirilerin odağında yer alıyor.
