Cannes Film Festivali için güvenlik alarmı
Paris’te ocak ayında meydana gelen terör saldırıları ve Cannes kentinde bir lüks mağazaya yönelik soygunun ardından bu yılki Cannes Film Festivali üst düzey güvenlik önlemleri altında gerçekleşecek.
Bu yıl 13-24 Mayıs tarihleri arasında 68. kez düzenlenecek festival sırasında ülke genelinde hayata geçirilen ve ordu birliklerinin de iç güvenlik için kullanılmasını öngören Vigipirate planı Cannes kentinde de yürürlükte olacak.
Festival boyunca Cannes'da sivil polisler ve güvenlik kameralarının sayısı artırılacak.
Güvenlik güçleri, Cannes kentinde festival sarayına yakın bir bölgede ünlü mücevher mağazası Cartier’den salı günü 17 milyon avro tutarında değerli takının çalınmasının ardından, olası terör saldırısı dışında soygunculara karşı da tetikte olacak.
Her yıl dünyanın dört bir yanından ünlü sinema yıldızlarını ağırlayan ve bu yıldızları görmek için binlerce kişinin akın ettiği Cannes kentinde, mevcut kamera gözetleme sisteminin kamera sayısı da arttırılacak.
İlişkili Haberler
Cannes jürisinin üyeleri belli oldu
68. Cannes Film Festivali'nde büyük ödül Altın Palmiye için yarışacak filmler açıklandı.
Cannes'ın yıldızlarına bir de böyle bakın
Festival boyunca kentte konaklayanların sayısı normal nüfusun üç misli artarak 210 bine ulaşıyor.
Dünyanın en zengin insanları, özel yatları ve jetleri ile yine festival boyunca kente akın ediyor.
Cannes kentinin, Fransız ve İtalyan mafyasının en etkin olduğu yerlerden Marsilya kentine yakın olması da güvenlik endişesini artıran nedenlerden.
Fransız güvenlik güçleri, kent merkezi dışında Nice havalimanı, tren garları ve yat limanlarında da bu yıl güvenlik önlemlerini arttıracak. Dünyaca ünlü yıldızlara verilen özel korumaların sayısında da önemli artış olacak.
Paris'te 7 Ocak'ta Charlie Hebdo dergisine saldırıyla başlayan ve üç gün art arda devam eden üç ayrı terör saldırısında 17 kişi hayatını kaybetmiş, polisin operasyonlarında saldırıları düzenleyenler ölü ele geçirilmişti. Saldırıların ardından ülkedeki güvenlik önlemleri en üst düzeye çıkarılmış ve ek yasal değişiklikler gündeme gelmişti.
Charlie Hebdo saldırısıyla başlayan terör saldırılarından sonra arttırılan güvenlik önlemlerinin ve uygulanan eylem planlarının Fransa'ya yaklaşık günlük 1 milyon avroya mal olduğu bildiriliyor. Bu güvenlik önlemleri kapsamında ocak ayından bu yana 6 bini Paris ve çevresinde olmak üzere 10 bin 500 güvenlik gücü, aralarında ibadethaneler, basın ofisleri, diplomatik temsilciliklerin de olduğu toplam 830 yeri koruyor. 
