Hacettepe'nin elektrikli arabası piyasaya çıkıyor
Hacettepe Üniversitesi'nin geliştirdiği elektrikli arabanın bir iki aya kadar piyasaya çıkacağı bildirildi.
Hacettepe Üniversitesi Rektörü Prof. Dr. Murat Tuncer, Sıhhiye kampüsünde düzenlediği basın toplantısında, üniversitede yürütülen faaliyetlere ilişkin açıklamalarda bulundu. Dizaynını tamamen Türk mühendislerin yaptığı ilk elektrikli arabanın bir iki aya kadar piyasaya çıkacağını aktaran Tuncer, arabanın ilk 500 adet üretimi ve satışı için çalışmaların olumlu sonuç verdiğini ifade etti. İlk elektrikli arabayı kendisinin kullanacağını belirten Tuncer, "Bugün satılan elektrikli arabalardan çok daha ucuz olacak. Arabanın tamamına yakını Türk ürünüdür. Her bir parçasını teknokentimizde geliştirdiler. Son derece dengeli bir araba. Ben de kullandım. Bir yarış arabası dengesinde diyebiliriz. Ciddi sürat yapıyor" değerlendirmesinde bulundu. Elektrikli arabanın, spor, makam ve 4 kapılı aile modellerinin olacağını belirten Tuncer, "Bir ailenin alabileceği fiyata üretilmektedir. Ülkemiz ve üniversitemiz için bir prestij projesi olacağını düşünüyorum" dedi.
