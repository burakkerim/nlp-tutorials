Barzani'nin ABD ziyaretinin detayları netleşti
Irak Kürt Bölgesel Yönetimi (IKBY) Başkanı Barzani, gelecek hafta ABD'ye yapacağı ziyarette, Başkan Obama, Başkan Yardımcısı Biden ve Dışişleri Bakan Yardımcısı Blinken ile görüşecek.
ABD Dışişleri Bakanlığı Sözcüsü Marie Harf, günlük basın brifinginde, Barzani'nin ziyaret programı ve içeriğine ilişkin bir soruyu yanıtlarken, Barzani ve heyetinin bir hafta sürecek ziyaret kapsamında pazar günü Washington'da olmasının beklendiğini kaydetti.
Barzani'nin, ABD Başkan Yardımcısı Biden ile yapacağı görüşmeye Başkan Obama'nın da katılacağını belirten Harf, Barzani'nin, ABD Dışişleri Bakanı John Kerry'nin yurtdışında bulunması nedeniyle Bakan Yardımcısı Blinken'la bir araya geleceğini aktardı.
Sözcü Harf, Barzani'nin ABD yönetimi yetkilileriyle yapacağı görüşmelerde, ABD'nin IKBY ve Kürt halkına "güçlü ve devam eden desteği", IŞİD'in zayıflatılması ve nihayetinde yok edilmesine yönelik ortak kampanya ve Irak halkının ihtiyaçlarının ele alınması ile ülkedeki tüm topluluklar arasında işbirliğinin geliştirilmesi amacıyla süren siyasi girişimlerin durumu dahil olmak üzere bir dizi konunun masaya yatırılacağını ifade etti.
