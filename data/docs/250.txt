Kenan Sofuoğlu'nun en zor yarışı
Milli motosikletçi Sofuoğlu, Dünya Supersport Şampiyonası'nın 5. yarışında beyin kanaması geçiren 2 aylık oğlu Hamza'nın üzüntüsüyle mücadele edecek.
Milli motosikletçi Kenan Sofuoğlu, Dünya Supersport Şampiyonası'nın İtalya'da gerçekleştirilecek sezonun 5. yarışında beyin kanaması geçiren 2 aylık oğlu Hamza'nın üzüntüsüyle mücadele edecek.Milli motosikletçi Kenan Sofuoğlu, 14 Mart'ta Hollanda'da dünyaya gelen oğlu Hamza'nın 2 Mayıs Cumartesi günü Alanya'da eşi Julia Looman ile konakladıkları otelde rahatsızlandığını anlattı.Hamza'yı Alanya'da hastaneye kaldırdıklarını belirten Sofuoğlu, "Çocuğun beyin kanaması geçirdiği tespit edildi. Sağlık Bakanlığı ambulansıyla Antalya'ya getirdiler. Ardından ambulans uçakla İstanbul'a naklettiler. Oğlumun Alanya'dan İstanbul'a sevkinde başta Cumhurbaşkanımız Recep Tayyip Erdoğan olmak üzere devletin üst kademesi yakından ilgilendi. Cumhurbaşkanımız, Gençlik ve Spor Bakanımız Akif Çağatay Kılıç ile Sağlık Bakanımız Mehmet Müezzinoğlu arayarak geçmiş olsun dileklerini iletti. Motosiklet Federasyonu Başkanımız Bekir Yunus Uçar da bizzat yakından ilgilendi" ifadelerini kullandı.
Oğlunun İstanbul'da Medipol hastanesinde ameliyat edildiğini kaydeden Sofuoğlu, Hamza'nın ellerini ve ayaklarını oynatmaya başladığını söyledi.Sofuoğlu, çocuğun durumunun kritik olduğunu ancak umudunu yitirmediğini dile getirerek, "Doktorlar bin çocukta bir böyle sebepsiz beyin kanamasının yaşandığını anlattılar. Hamza şu an hastanede. Ameliyat sonrası elleri ve kollarındaki hareketlilik bizi umutlandırdı. Allah'tan umut kesilmez" diye konuştu.İtalya yarışına katılma noktasında karar vermekte zorlandığını anlatan Sofuoğlu, "Gidip gitmeme konusunda ne yapacağıma karar vermekte zorlandım. Diğer taraftan hayat devam ediyor. Oğlum için İtalya yarışını kazanmak istedim ve gitmem gerektiğini hissettim. Allah bizi ağır bir imtihanla sınıyor. Buna da şükür etmek zorundayım" ifadeleriyle yaşadıklarını anlattı.Dünya Supersport Şampiyonası'nın 5. yarışı, 10 Mayıs Pazar günü İtalya'nın Imola Pisti'nde koşulacak.Kawasaki Puccetti takımıyla yarışan Kenan Sofuoğlu, genel klasmanda 80 puanla zirvede bulunuyor.
