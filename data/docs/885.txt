Hacı adaylarına menenjit aşısı uyarısı
Hudut ve Sahiller Genel Müdürlüğü, Suudi Arabistan'a hac veya diğer nedenlerle seyahat edeceklere hareket tarihlerinden en az 10 gün önce menenjit aşısı yaptırmaları çağrısında bulundu.
Sağlık Bakanlığı Hudut ve Sahiller Genel Müdürü Hüsem Hatipoğlu, Suudi Arabistan'a gideceklerin, hareket tarihlerinden en az 10 gün önce menenjit aşısı yaptırmaları gerektiğini söyledi.   Hatipoğlu, menenjite neden olan "meningokok" bakterisine karşı iki farklı aşı bulunduğunu, sadece koruyucu özelliği olan "polisakkarit meningokok" aşısının 2 yaş üstüne, koruyuculuğunun yanı sıra taşıyıcılığı önleme özelliğine de sahip "konjüge meningokok" aşısının ise 9 ay-1 yaşından 55 yaşına kadar yapılabildiğini belirtti.Türkiye'nin, Suudi Arabistan'a hac ya da diğer nedenlerle seyahat edenlere bu aşıları ücretsiz yapan tek ülke olduğunu vurgulayan Hatipoğlu, şu bilgileri aktardı: "Bu aşılardan yaş grubuna uygun olanlar tercih ediliyor. Hiç bir hacı adayımızı aşısız bırakmıyoruz. Her iki aşı da koruyabiliyor. Hacı adaylarından isteğimiz, menenjit aşısını seyahatlerinden en az 10 gün önce yaptırmaları. Çünkü koruyuculuğu 10 gün sonra başlıyor. Aynı zamanda bu aşılar 3 yıl süreyle koruyucu. Yani üç yıl içinde meningokok aşısı yaptıranların konjüge meningokok aşısını yaptırmasına gerek yok." AŞI TOPLUM SAĞLIĞI MERKEZLERİNDE YAPTIRILABİLİRGenel müdürlük bünyesindeki seyahat sağlığı merkezlerinin sayısının 31'den 43'e çıkarıldığını bildiren Hatipoğlu, aşıların bu merkezlerde ya da halk sağlığı müdürlüklerine bağlı toplum sağlığı merkezlerinde yaptırılabileceğini vurguladı. Hatipoğlu, yurt dışına çıkacakların uluslararası havaalanlarında ve limanlarda bilgilendirildiğini belirterek, şunları kaydetti:"Enfeksiyonlardan korunmak için ellerimizi yıkamak, bizi yüzde 50 korur. Ellerimizi güzelce yıkayabiliyorsak ister Ebola, ister MERS olsun bizi yüzde 50 korur. Kalabalık yerlerde maske takıyorsak bu oran yüzde 60-70'lere çıkıyor. Geçen yıl hacca giden 61 bin 300 hacımız için broşürler hazırladık. Bu yıl da havaalanlarındaki turizm şirketleriyle bir görüşme yaparak yol haritası belirledik. Ülke olarak uluslararası hava alanlarında, limanlarda yurt dışından gelecek salgınlara, enfeksiyonlara karşı tedbirimizi almış bir ülkeyiz. Devamlı dünyayı takip ediyoruz, tarıyoruz, risk nerede varsa ona göre tedbirimizi alıyoruz."Hatipoğlu, "444 77 34" numaralı seyahat sağlığı danışma hattını kurduklarını anımsatarak, yurt dışına gideceklerin buradan her türü bilgiyi alabileceklerini bildirdi.
