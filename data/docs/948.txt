Balyoz davasının gerekçeli kararı açıklandı
Balyoz davasının gerekçeli kararında, davanın açılmasına dayanak oluşturan 11 ve 17 nolu CD'lerin sahte olduğunun kesin olarak tespit edildiği belirtildi.
İlişkili Haberler
‘Balyoz’da tüm sanıkların beraati istendi
TSK'dan Balyoz açıklaması
Balyoz davasının açılmasına neden olan "11 ve 17 nolu CD'lerin sahte olduğu kesin olarak tespit edildi."
İfade, sanıkların tümüne beraat kararı verilen davanın gerekçeli kararında yer aldı.
Anadolu 4. Ağır ceza Mahkemesi, yeniden görülen "Balyoz Planı" davasında 236 sanık hakkında verilen beraat kararına ilişkin gerekçeli kararını tamamladı.
Davaya ilişkin kararını 31 Mart'ta açıklayan Anadolu 4. Ağır Ceza Mahkemesi, gerekçeli kararın yazımını da bitirdi.Gerekçeli kararda "Yargılamanın yenilenmesi aşamasında elde edilen deliller doğrultusunda gazeteci tarafından teslim edilen 11 ve 17 nolu cd'lerin sahte olarak oluşturulduğu kesin olarak tespit edilmiş, mahkumiyet hükmüne esas alınan diğer tüm dijital delillerin de sahte olarak oluşturulduğu yönünde kuvvetli şüphe oluşmuştur"  denildi.
Sanıkların mahkum edilmesine yetecek dedil bulunamadığı belirtilen kararda şu ifadelere yer verildi:
"Delillerin değerlendirilmesi sonucu sanıkların yüklenen suçları işledikleri yönünde mahkumiyetlerine yetecek, şüpheden uzak, kesin ve inandırıcı delil bulunmadığı düşünülmüş, sanıklar hakkında verilen mahkumiyet hükümlerinin iptali ile yüklenen suçları işlediklerinin sabit olmaması nedeniyle beraatleri yönünde hüküm kurulması uygun görülmüştür.İllegal faaliyet gösterdiği iddia edilen sanıkların, gizli olarak bir araya gelip görüşme imkanları varken, kendileri dışında pek çok kişinin katıldığı bir seminer düzenlemeleri, düzenlenen bu seminerde darbe planlarından söz etmeleri, üstelik de 'gizlilik ve güvenlik' kuralına tamamen aykırı olarak seminer konuşmalarını aleyhlerine delil oluşturacak şekilde kayda alıp saklamaları, hayatın olağan akışına uygun bulunmamıştır.Aleyhine darbe girişiminde bulunulduğu iddia edilen hükümet 2002 yılı kasım ayında yapılan seçimle ilk kez iktidara gelmiştir. Seminerin yapıldığı tarih itibarıyla hükümet henüz 4 aydır görevde olup, 4 ay gibi kısa bir sürede hükümetin icraatlarını göstermesi ve bu icraatlardan rahatsız olunarak darbe planı hazırlanması da mantıklı bulunmamıştır."
Gerekçeli kararda ayrıca, gazeteci Mehmet Baransu tarafından teslim edilen ve yapılan aramalar sonucu elde edilen belgelerden ıslak imzalı olmayıp bilgisayar çıktısı şeklinde olanların sanıklarla doğrudan bağlantısı kurulamadığından delil niteliği bulunmadığının düşünüldüğü bildirildi.
Anayasa Mahkemesi'nin "hak ihlali" kararının ardından yeniden görülen "Balyoz Planı" davasında, "yüklenen suçu işledikleri sabit olmadığı" gerekçesiyle 236 sanığın beraatine karar verilmişti.
