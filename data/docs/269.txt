"Mavi ışık" hastası Poyraz körlük riskinden kurtuldu
Babasının sanayide yaptırdığı fototerapi cihazıyla gündeme gelen "mavi ışık hastalığı" diye de bilinen Crigler Najjar sendromlu 3 aylık Poyraz'a hayırsever eli uzandı.
İlişkili Haberler
Dünyada 200 kişide olan hastalığa yakalandı
Antalya'da yaşayan Crigler Najjar sendromlu 3 aylık Poyraz bebek, bir hayırseverin hediye ettiği ve sadece sırt bölgesinden ışık uygulanan fototerapi cihazı sayesinde tedavisi sırasında gözlerini bantla kapatmak zorunda kalmıyor. Babasının sanayide yaptırdığı fototerapi cihazıyla gündeme gelen Poyraz bebek böylece cihazın yarattğı körlük riskinden de kurtulmuş oldu. Baba Servet Ergün, Antalya Eğitim ve Araştırma Hastanesinde 9 gün tedavi gördükten sonra sarılığın normal değerlere düştüğünü ve taburcu olduklarını hatırlattı.
Bu dönemde İstanbul'dan bir hayırseverin kendilerine fototerapi cihazı hediye ettiğini belirten Ergün, hastaneden taburcu olduktan sonra bu cihazı hemen kurduklarını ve Poyraz'ın artık bu cihazda tedavi gördüğünü söyledi.
"KÖRLÜK RİSKİ ARTIK YOK"Kendisinin sanayide yaptırdığı cihazı mecbur kalmadıkça kullanmayacaklarını anlatan Ergün, şöyle konuştu: "Poyraz artık bu cihaz ile sadece sırtından mavi ışık alıyor. Bu sayede sarılık değeri yükselmiyor. Işık alırken gözlerini bantlamamıza da gerek kalmıyor. Daha önceki cihazda vücudunun her yerine mavi ışık verildiği için gözlerini ışıktan etkilenmemesi için bant ile kapatıyorduk. Sabaha kadar da bandı eliyle açmasın diye nöbet bekliyorduk. Çünkü ışığa gözleri 10 dakika maruz kalması halinde gözlerinin görme yetisi gidebilirdi. Çok şükür gözleri görmeme riski artık yok.""POYRAZ DAHA MUTLU BİR BEBEK"Poyraz'ın önceki cihazda gözleri kapalı olduğu için sürekli ağladığına dikkati çeken Ergün, "Poyraz daha mutlu bir bebek haline geldi. Tedavi gördüğü sırada bize bakabiliyor. Biz de onunla şakalaşıyoruz. Eskisine göre daha fazla gülüyor, daha rahat uyuyor" dedi.
"KİMSE EVİNİ BİZE KİRAYA VERMEK İSTEMEDİ"Tek sıkıntılarının evlerini değiştirememek olduğunu anlatan Ergün, yaşadıkları evin eski ve soğuk olduğunu ifade etti. Pencerelerin kenarlarını havlu ile sıkıştırıp, soğuğun içeriye girmesini engellemeye çalıştığını anlatan Ergün, "Hastanede olduğumuz süreçte çok ev aradım ancak bazı ev sahipleri bebeğimin hasta olduğunu öğrenince 'Gece gündüz ağlar' diyerek evlerini vermekten vazgeçti. Bu bile beni çok yaraladı" diye konuştu.OLAYIN GEÇMİŞİMuratpaşa ilçesi Ermenek Mahallesi'nde yaşayan Servet ve Zeliha Ergün çiftinin 3 aylık bebekleri Poyraz Ergün'e, doğumundan üç gün sonra mavi ışık hastalığı yani Crigler Najjar sendromu teşhisi konulmuştu. Teşhisin ardından hastanede yer bulunamaması üzerine baba Ergün, 10 bin lira değerindeki fototerapi cihazını sanayide yaptırmıştı. Konuyla ilgili haberlerin yayınlanması üzerine Sağlık Bakanlığı devreye girmiş ve bebek, Antalya Eğitim ve Araştırma Hastanesinde tedavi altına alınmıştı. Poyraz bebek, 9 günlük tedavinin ardından taburcu edilmişti.
