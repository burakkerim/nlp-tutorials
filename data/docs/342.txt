Almanya'da camilere saldırı planlayan aşırı sağcılara operasyon
Almanya'da Federal Başsavcılık ''Oldschool Society'' adlı aşırı sağcı terör örgütüne ülke çapında operasyon düzenledi. Aşırı sağcı terör örgütü "Oldschool Society" cami ve mülteci yurtlarına saldırı planlıyordu.
Almanya'da Federal Başsavcılık'tan yapılan yazılı açıklamada, operasyonlarda biri kadın dört şüphelinin gözaltına alındığı belirtildi.  Açıklamaya göre, Kuzey Ren Vestfalya, Bavyera, Rheiland Pfalz, Saksonya ve Mecklenburg Vorpommern eyaletlerindeki operasyonlarda örgüte ait olduğu iddia edilen hücre evlerinde aramalar yapıldı. Delil niteliği taşıyan bazı malzemelere el koyan Alman polisi, aramalarda ayrıca yüklü miktarda patlayıcı madde ele geçirildiğini açıkladı.  Başsavcılık, terör örgütü üyelerinin camilerle mülteci yurtlarına saldırı planladığını, ancak bu saldırıların tam olarak ne zaman ve nasıl yapılacağı konusundaki araştırmanın sürdüğünü belirtti. Gözaltına alınan ve isimleri Andreas H., Markus W., Denise Vanessa G., ve Olaf O. olarak açıklanan dört Alman vatandaşının terör örgütüne üye olmakla suçlandığı ifade edildi. 2014 yılının kasım ayında kurulduğu kaydedilen örgütte Andreas H.ve Markus W.'nin elebaşı oldukları belirtildi.  Gözaltına alınan şüphelilerin bugün ve yarın hakim karşısına çıkarılmaları bekleniyor. Başsavcılık, operasyonda 250 polisin görev yaptığını açıkladı.
