14. Boston Türk Film ve Müzik Festivali sona erdi
14. Boston Türk Film ve Müzik Festivali, Neotalia grubunun nostaljik Türk film müziklerinden oluşan konser programıyla sona erdi.
Utar Artun ve Nazan Nihal'in kurduğu grubun konseri, Amerikalı müzikseverler tarafından da yoğun ilgi gördü. 
"Türk Sineması’nın Unutulmaz Müzikleri – A Celebration of Music in Turkish Cinema" ismini taşıyan konser programında “Selvi Boylum Al Yazmalım”, “Hababam Sınıfı”, “Hatırla Sevgili”, “Kara Gözlüm”, “Arım Balım Peteğim”, “Hayat Bayram Olsa” gibi bir döneme damga vuran parçalar seslendirildi.
Konseri resitaller vermek üzere Boston’da bulunan ünlü piyanist Gülsin Onay ile Türkiye'nin Boston Başkonsolosu Ömür Budak da izledi.
Piyanist Gülsin Onay, genç müzisyenleri çok yetenekli bulduğunu ve performanslarını çok beğendiğini ifade etti.
ABD’de yalnızca Türk film müziklerinden oluşan bir konserin ilk kez düzenlendiğine dikkati çeken Boston Türk Film ve Müzik Festivali’nin kurucu direktörü Erkut Gömülü, bu etkinlikle Türk müziğinin seçkin örneklerini ve çağdaş ve klasik Türk bestecilerini Amerikalı dinleyicilerle buluşturmaktan da büyük gurur duyduklarını belirtti.
Bu konserle yaklaşık 6 haftadır devam eden, 23 filmin ve 3 konserin yer aldığı 14. Boston Türk Film ve Müzik Festivali sona erdi.
Boston Türk Film ve Müzik Festivali’nin müzik programı, 2006 yılından bu yana çağdaş Türk sanatçılarının çeşitli formlardaki özgün programlarını geniş bir yelpazede sunuyor ve Türk sanatçıları müzikseverlerle buluşturuyor. Festivalin film programı ise 2001 yılından bu yana her yıl Türk sinemasının seçkin örneklerini Boston Güzel Sanatlar Müzesi’nde sinemaseverlerle bir araya getiriyor.
 Festival yetkilileri, Boston’da vizibilitesi yüksek mekanlarda düzenlenen festival süresince tanıtımlar ve etkinlikler aracılığıyla bu yıl 165 bin civarında kişiye ulaştıklarını ve yoğun ilgiden çok memnun olduklarını kaydetti. Festivalin gelecek yıl 17 Mart-23 Nisan'da düzenleneceği duyuruldu.
Festival yöneticileri, bu yıl programda yer alan tüm yönetmenlere, yapımcılara, sanatçılara, müzisyenlere, katılımcılara ve etkinliğin ana sponsorları başta Turkish Cultural Foundation, Kültür ve Turizm Bakanlığı, Türk Tanıtma Fonu ve Türk Hava Yolları’na verdikleri destek için teşekkür etti. 
