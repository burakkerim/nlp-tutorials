"Dünyanın en uzun retrospektif resim sergisi" rekoru kırıldı
"Dünyanın en uzun retrospektif resim sergisi" rekoru Yalova’da kırıldı.
Cumhuriyet Meydanı’nda bir araya gelen Yalova Fatih Sultan Mehmet Anadolu Lisesi resim öğretmeni Ayşegül Arat ile öğrenciler, 18 yıl boyunca muhafaza edilen öğrencilerin eserlerini sergiledi. Yalova Milli Eğitim Müdürlüğü ve sponsorların da desteği ile oluşturulan sergiyi Prof. Dr. Orhan Kural ve Dünya Çocuk Rekorları Danışmanı ve Yapımcı Aydın Türkgücü de gezdi. Bu esnada başlayan yağmur, öğrencilere zor anlar yaşattı. Eserler, sergiden alınarak toplandı. Bu manzara karşısında Arat gözyaşlarına hakim olamadı. Bunun üzerine öğrenciler, öğretmenleri için “Sen ağlama, dayanamam” şarkısını söyledi. Öğretmen Ayşegül Arat da duygulu anlar yaşadı.
"SANATSIZ YAŞANMAZ"
Bir açıklama yapan Orhan Kural, rekoru tescillediğini söyleyerek, “Burada 18 yıllık bir emek var. Maalesef son dakikada hava bize oyun oynadı. Bu şartlar altında buna devam etmekte özel bir durum oldu. Hakem başkanı olarak 49. Dünya Çocuk Rekoru’nu tescil ediyorum. Sanatsız yaşanmaz. Sanat bizim her şeyimiz. Bunu her yerde savundum. Ayşegül hocama da uzun yıllar bunu yaptığı için teşekkür ediyoruz. Bu bizim bugüne kadar kırdığımız en fırtınalı ve duygusal rekor” dedi.
Yapılan konuşmaların ardından eserler apar topar kamyona yüklenerek kaldırıldı.
"BİN 954 ESER VAR"
49 yaşında Dünya Çocuk Rekorları’ndan 49’uncusunu kırdığını söyleyen resim öğretmeni Ayşegül Arat, öğrencilere değer göstermek istediğini belirtti. Arat, “Bu alanda böyle bir rekor yoktu. Sergide bin 954 eser var. Bunların tamamı bin 500 metre uzunluğunda. Bu 18 yılda meydana geldi. En çok öğrenci ile en uzun retrospektif resim sergisi oldu. Burada bu rekoru tescil ettik. Dünya Çocuk Rekorları’na girmiş olduk. vefayı simgelemekti. Maksadımız değer verilebilirliği gösterebilmekti. Sanatın gerekliliğine vurgu yapıp bunun sonucu olarak bir çocuk resimleri müzesinin alt yapısını hazırlamaktı. Bu eserlerin tamamını dijital ortama aktardık. 1.5 kilometre uzunluğundaki resimlerde çok farklı teknikle yapılan çalışmalar var. Üç boyutlu çalışmalarımız da var” dedi.
