Üç camili ve 53 mescitli üniversite
Çanakkale Onsekiz Mart Üniversitesi'nde mescit sayısı 53 oldu. Mevcut camiye ek iki cami anşaatının daha devam ettiği üniversitede, ibadethane kapasitesi 15 bini aşacak. Açıklamalar üniversitenin rektörü Sedat Laçiner'den geldi.
ÇANAKKALE - Çanakkale Onsekiz Mart Üniversitesi'nde (ÇOMÜ), ibadethane ihtiyacının karşılanması için son dört yılda 53 yeni mescit yapıldı.Üniversitenin her binasında bir mescit açılarak, öğrencilerin ders arasında ibadetlerini rahatça yapmalarına imkan sağlandığı belirtilirken, 2015'te açılan mevcut caminin yanına iki yeni caminin daha ekleniyor.
Rektör Laçiner: Büyük cami 4 minareli olacak ve Çanakkale Boğazı’ndan bakıldığında kubbe ve minareler geçenleri selamlayacak. Bursa ve İzmir istikametinden kente girenleri bu camiler karşılayacak.
Büyük cami Terzioğlu Yerleşkesi’ne inşa edilirken, 3 bin 500 kişilik diğer cami ise İlahiyat Yerleşkesi’ne yapılıyor. Terzioğlu Yerleşkesi’ne yapılan caminin, Selimiye Camisi'nin modelinde olduğunu belirten Rektör Prof. Dr. Sedat Laçiner, "Çanakkale Zaferi’nin 100. yılında Üç Camili Üniversite" vurgusu yaptı.2015 yılı sonuna kadar üniversitede ibadethane kapasitesinin 15 bini aşacağını açıklayan Rektör Laçiner, “Üniversitemiz ibadethane konusunda çok acılar çekti. Zor bir tecrübeden geçildi. Kıyafetleri nedeniyle kampüse alınmayan öğrenciler, gizlice ibadetlerini yerine getirmeye çalışan öğretim elemanları, tarihimizdeki karanlık noktalardır. 2011’den bu yana ise her binamıza bay bayan mescitler açılıyor. Şimdiden sayı 53’ü buldu, yıl sonuna kadar daha da artacak. Ayrıca 22 yıl sonra ilk camimizi, önceki ay büyük bir törenle açtık. Şu anda iki büyük caminin inşaatı devam ediyor. Bunlardan ilki bir iki ay içinde hizmete açılacak, diğeri ise yıl sonuna kadar hizmete açılmış olur. Camilerden ilki 3 bin 500, diğeri ise 10 bin kişilik olacak. Her iki cami de üniversitemiz dışı kaynaklarla finanse ediliyor” şeklinde konuştu.İbadethanelerin yapımı konusunda hayırseverlerin ve diğer kurumların çok istekli olduğunu, bu konuda bilim ve eğitim bütçelerine dokunmadan yatırım yapılabildiğini ifade etti.
