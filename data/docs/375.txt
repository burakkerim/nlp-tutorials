Canan Karatay'dan''Meclis'te tatlıyı kaldırın'' önerisi
Kardiyoloji Uzmanı Prof. Dr. Canan Karatay, CHP'li Ensar Öğüt ile Meclis'te basın toplantısı düzenledi. Yüzde 80'i obez olan Türk milletini temsil eden milletvekillerinin de obez olduğunu belirten Karatay, Meclis restoranından tatlıların kaldırılmasını ve ekmek yenilmemesi gerektiğini söyledi.
CHP Ardahan Milletvekili Ensar Öğüt, İç Hastalıkları ve Kardiyoloji Uzmanı Prof. Dr. Canan Karatay ile birlikte TBMM'de basın toplantısı düzenledi. Prof. Dr. Canan Karatay'ın bilgilendirmeleri ile kilo verdiğini belirten Ensar Öğüt, insanların sağlıklı beslenmediğini belirterek, mera hayvancılığının gelişmesi durumunda hastalıkların da önleneceğini söyledi.
Öğüt, "Kafkasya'da 120-130 yıl yaşayan insanlar şimdi 60-70 yılda ölüyor. O halde biz suni beslenmeyi bırakıp doğal beslenmeye yöneleceğiz" dedi.
Kırmızı etin faydalı olduğunu belirten ve kırmızı etin zararlı ve kanserojen olduğu yönünde propaganda yapanların yapılan çalışmaların hakikatini bilmediklerini, işlenmiş kırmızı etin kanserojen olduğunu belirten Prof. Dr. Canan Karatay, "Doğal beslenen hiçbir hayvanın eti de yağı da zararlı değildir. Kış ayındayız herkes 'hastalanmamak için ne yapalım' diyor. Hastalanmamak için bol bol paça yiyin. Paça kadar kuvvetli bir besin olamaz, çocuklara bunu alıştırın. İşkembe çorbası kadar sağlıklı bir besin olamaz. Kolesterolün yüksekliği de faydalı, çünkü bizim hücrelerimizin yapısında kolesterol var. İnsan vücudundaki kolesterol stres olduğu zaman çoğalır, vücudumuzun en güçlü antioksidanıdır. Bunu da sağlayacak merada yetişmiş, hür olarak yetişmiş hayvanlardır" şeklinde konuştu.
Türk milletinin yüzde 80'inin obez olduğunu, Mecliste bulunan milletvekillerinin de Türk milletini obez olarak temsil ettiklerini söyleyen Karatay, "TBMM'de Türkiye'nin vekilleri, Türklerin vekilleri var. Türklerin de zaten yüzde 80'i obez. Ayrıcalıklı bir grup değil, Türk milletini temsil ediyorlar, obez olarak da temsil ediyorlar" dedi.TBMM'de milletvekillerinin yaşanan tartışmalar nedeniyle tansiyonların yükseldiği yönündeki soruya Karatay, "Tansiyonu yükselten şekerdir. İnsülin tansiyonu yükseltir. Bir zahmet restorandan tatlıları kaldıralım. Ekmek yediğiniz sürece tansiyonunuz düşmez. Milletvekillerimizin sağlıklı kalmaları için karbonhidrattan uzak durmalarını öneriyorum. Gazlı içecekleri, şekerli suları içmesinler. Bal, pekmez yemesinler bakın nasıl dinç oluyorlar, Türk gibi olurlar ve bizi de iyi temsil ederler" ifadesini kullandı.Öğle yemeğinde Öğüt ile birlikte yemek yediklerinin hatırlatılması üzerine Karatay, "Ben öğle yemeği yemem, ama bugün 2 tabak çorba içtimö derken, Öğüt ise kuzu eti yediğini söyledi. Tatlı yemediğini söyleyen Ensar Öğüt'e Karatay, "Tatlı yiyemedi boğazına tıkandı. Karşısında ben oturuyorum nasıl yesin. Göbeği de var biraz" diye konuştu.
