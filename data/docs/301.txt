Sosyalist; mücadelenin ve aşkın romanı
Medya ve reklam dünyasında uzun yıllar çalışan Orhan Girgiç’in ilk romanı Sosyalist, Boyut Yayın Grubu tarafından okurlarla buluşturuldu.
Kitap, 27 Mayıs 1960’tan önce bir Anadolu şehrinde yolları kesişen iki ayrı kuşaktan iki delikanlıyla onların âşık olduğu kadınların, sonraki darbelere kadar uzanan inançlı mücadelelerini anlatıyor.
 O yıllarda Anadolu’da sosyalist olmanın zorlukları… 12 Mart 1971’den önce sosyalistler arasında ortaya çıkan yol ayrımları… 12 Eylül 1980 darbesinin açtığı derin yaralar… Cumhuriyet döneminin on yıl arayla yaşanan üç kanlı darbesine giden ve birbirlerine tıpa tıp benzeyen karanlık yollar…  Bir yakın tarih belgeseli hazırlar gibi örülen Sosyalist’in yazarı şunları söylüyor:
“Sosyalist, yakın tarih üçlememin ilk kitabı. Yazarken, tarihe dokunduğum her olayın tamamen gerçekleri yansıtması için uğraştım. Yazılı kaynaklar dışında mekân araştırmalarına ve döneme tanıklık etmiş insanların kâğıda dökülmemiş anılarına da başvurdum. Böylece bir belgesel dokusu yakaladığıma inanıyorum. İkinci kitap da yazıldı bitti, sonbaharda okurlarıyla buluşmayı bekliyor.”
