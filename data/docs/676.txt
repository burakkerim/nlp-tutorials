Aydın'da tribün çöktü; yaralılar var
Aydın Adnan Menderes Üniversitesi (ADÜ) 20. Kültür ve Sanat Festivali kapsamında düzenlenen futbol turnuvasında tribün çökmesi sonucu 7 öğrenci yaralandı.
Olay, Adnan Menderes Stadı yan sahalarda oynanan maçta meydana geldi. ADÜ Didim MYO ile ADÜ Atça MYO futbol takımlarının çeyrek final mücadelesini seyreden öğrencilerin zıplayarak tezahüratı sonucu portatif tribün çöktü. Yere düşen 7 öğrenci yaralandı.
İlk müdahaleleri olay yerinde yapılan öğrenciler, cankurtaranlarla hastaneye kaldırıldı. Durumlarının iyi olduğu, çoğunun ayakta tedavi edildiği öğrenildi. Polisler, tribünde önlem alarak güvenlik şeridiyle kapattı. Tribün çökmesine rağmen aynı alanda bulunan diğer öğrencilerin davul çalarak zıplaması dikkat çekti. Yaralıların, okul takımlarına destek için gelen ADÜ Didim Meslek Yüksek Okulu öğrencileri olduğu öğrenildi.
İki bölümden oluşan tribünün bir bölümünde meydana gelen çökmeyle koltukların monte edildiği demir plaka yere düştü. Kazadan sonra maç devam ederken diğer seyirciler de tezahüratlarına devam etti. Olayla ilgili soruşturma başlatıldı.
