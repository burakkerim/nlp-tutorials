KKTC'nin yeni cumhurbaşkanı Mustafa Akıncı'dan Türkiye sorusuna yanıt
KKTC'nin yeni cumhurbaşkanı Mustafa Akıncı, NTV'ye yaptığı açıklamada, kendisine Türkiye konusunda yöneltilen eleştirilere yanıt verdi.
İlişkili Haberler
KKTC'de halk cumhurbaşkanını seçti
KKTC'de cumhurbaşkanlığı seçimlerini, ikinci turunda Cumhurbaşkanı Derviş Eroğlu ile yarışan bağımsız sol aday Mustafa Akıncı kazandı.
Ülkenin 4. cumhurbaşkanı seçilen Akıncı ilk röportajını NTV'ye verdi.
Seçim dönemi süresince kendisine yöneltilen "Türkiye ile iyi ilişkiler kuramayacak" söylemlerine değinen Akıncı, konunun rakipleri tarafından istismar edildiğini söyledi.
Akıncı, "Türkiye ile kavga edecek dediler. Ben Türkiye ile ne çatışmacı bir üslup geliştiririm ne de teslimiyetçi bir üslubum olur" diye konuştu.
Uzlaşmacı bir insan olduğunu söyleyen Akıncı, şunları kaydetti:
"Anastiadis (Güney Kıbrıs Rum lideri ) ile uzlaşma arayacak kişi olarak Türkiye ile neden bir çatışmacı bir anlayışım olsun. Uzlaşma içerisinde hareket edeceğiz.
"VİZYONLARIMIZ ÖRTÜŞECEK"
Ben öyle inanıyorum ki, KIbrıs sorununun çözümü bağlamında vizyonlarımız örtüşecek. Çünkü Sayın Davutoğlu Atina'da yaptığı konuşmada 'Biz iki ayrı devlet olabiliriz ama bu coğrafyayı tek coğrafya olarak planlamak akıl işidir' dedi. 
"SIKINTI OLMAZ"
Başbakan Yardımcısı 'çözümsüzlük de çözümdür', sözlerinin anlamsız olduğunu ifade etti. Yani bir çözüm vizyonu koyuyor ortaya Türkiye hükümeti. Çözüm vizyonu üzerinde bir mutabatımız olduğu sürece karşılıklı istişare içinde bir sıkıntı olacağını sanmıyorum. 
Burada önemli olan güneydeki muhataplarımızın bu ortak çözüm vizyonu konusunda kuzeyde, onlara eş değer bir varlık olduğunu özümseyerek bizimle işbirliği yapmalarıdır. Anastasiadis de bu akşam kutlama telefonu açarak vizyonu paylaşacağını ifade etti."
Lefkoşa belediye başkanı olduğu dönemde güneydeki belediye ile iki toplumlu alt yapı projelerine imza attığını kaydeden Akıncı, aynı zamanda Ankara ile kardeş şehir ilişkisini de kurduğunu dile getirdi. 
"YENİ BİR KIBRIS"
Müzakere masasında Kıbrıs Türk toplumunun çıkarları doğrultusunda hakreket edeceğini kaydeden Akıncı, "İki kesimli, iki toplumlu, siyaseten eşit, egemenliği iki toplumdan oluşan yeni bir Kıbrıs yaratacağız" ifadelerini kullandı.
"KİŞİSEL BAŞARI DEĞİL"
Seçimlere bağımsız  aday olarak giren Akıncı, başarısının kişisel olmadığını söyledi. 
Sendika ve sivil toplum örgütlerinden destek aldığını söyleyen Akıncı, "Halkımız bir konsensus yarattı. Bundan sonra bizi müzakere süreci bekliyor. Rehberlik yapacağımın vaadini vererek seçildim. Kendi kendini yönetmesini başaran bir toplumsal yapı için çalışacağız. Bağımsız bir cumhurbaşkanı bekliyor KKTC'yi. Önceki cumhurbaşkanlarının deneyimlerden yararlanmak iyi bir anlayış olacak" diye konuştu.
