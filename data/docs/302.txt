"Sadri Alışık Sinema ve Tiyatro Oyuncu Ödülleri" sahiplerini buldu
Bu yıl 20'ncisi düzenlenen "Sadri Alışık Sinema ve Tiyatro Oyuncu Ödülleri" sahiplerini buldu.
Beşiktaş'taki Mustafa Kemal Kültür Merkezi'nde gerçekleştirilen ödül töreninde, jüri başkanlığını Zuhal Olcay'ın yaptığı sinema ödüllerinde, müzikal ya da komedi dalında, "Yılın En Başarılı Kadın Oyuncusu" ödülü "Deliha" ile Gupse Özay'a, "En Başarılı Erkek Oyuncu" ödülü ise "İçimdeki Ses" filmiyle Engin Günaydın'a verildi. Aynı kategoride, "Yardımcı Rolde Yılın En Başarılı Kadın Oyuncusu" ödülünün sahibi Füsun Demirel olurken, "Yardımcı Rolde Yılın En Başarılı Erkek Oyuncusu" ödülünün sahibi ise Çağlar Çorumlu oldu. Dram dalında "Yılın En Başarılı Kadın Oyuncusu" ödülünü "Gece" filmiyle Nurgül Yeşilçay, "Yılın En Başarılı Erkek Oyuncusu" ödülünü "İtirazım Var" ile Serkan Keskin kazandı. Dram kategorisinde "Yardımcı Rolde Yılın En Başarılı Kadın Oyuncusu" ödülüne Vildan Atasever, "Yardımcı Rolde Yılın En Başarılı Erkek Oyuncusu" ödülüne ise Settar Tanrıöğen layık görüldü. Ödül vermek için sahneye davet edilen yönetmen Safa Önal, sahneye gelirken dengesini kaybederek yere düştü. Yerden kaldırılan Önal, seyircilerin alkışları arasında sahneye çıktı. Konuşmasında, geçirdiği bir kaza sonucu 4 aydır sıkıntı yaşadığını anlatan Önal, "Beni onurlandırdınız. Benim bir ayıbımı örttünüz" dedi. TİYATRO KATEGORİSİNİN KAZANANLARITiyatro ödüllerinde, "Yılın En Başarılı Kadın Oyuncusu" ödülü Melisa Sözen'e, "Yılın En Başarılı Erkek Oyuncu" ödülü Rıza Kocaoğlu'na, "Yardımcı Rolde Yılın En Başarılı Kadın Oyuncusu" ödülü Aslı Yılmaz'a, "Yardımcı Rolde Yılın En Başarılı Erkek Oyuncusu" ödülü ise Ushan Çakır'a verildi. Komedi, müzikli oyun ya da müzikal dalında "Yılın En Başarılı Kadın Oyuncusu" ödülü Ayça Koyunoğlu'nun, "Yılın En Başarılı Erkek Oyuncusu" ödülü Levent Üzümcü'nün, "Yardımcı Rolde Yılın En Başarılı Kadın Oyuncusu" ödülü Selen Uçer'in, "Yardımcı Rolde Yılın En Başarılı Erkek Oyuncusu" ödülü ise Arda Aydın'ın oldu. ÖZEL ÖDÜLLERGecede "Ayhan Işık Özel Ödülü"ne "Çalsın Sazlar" ve "Yağmur Kıyamet Çiçeği" filmleriyle oyuncu Engin Hepileri layık görüldü. "Ekrem Bora Umut Veren Oyuncu Ödülü"ne "Mavi Dalga" filminin oyuncuları Albina Özden, Ayris Alptekin, Begüm Akkaya ve Nazlı Bulum ile "Sivas" filmindeki rolüyle Doğan İzci değer bulundu. Çocuk oyuncu İzci, ödülünü kimsesiz çocuklara armağan etti. "20. Yıl Sinema Seçici Kurul Üstün Performans Ödülü" Nuri Bilge Ceylan'ın "Kış Uykusu" filmi oyuncuları Ayberk Pekcan, Demet Akbağ, Haluk Bilginer, Melisa Sözen, Nadir Sarıbacak, Nejat İşler, Serhat Mustafa Kılıç ve Tamer Levent'e verildi. Değerlendirme sonucu, "Onur Ödülü"ne layık görülen Selma Güneri ve Yusuf Sezgin'e de ödülleri Beşiktaş Belediye Başkanı Murat Hazinedar tarafından verildi. "Çolpan İlhan Sanata Değer Katan Kadınlar Ödülü"ne Ayla Algan, "Anadolu Efes Özel Ödülü"ne Tiyatro Öteki Hayatlar, "Seçici Kurul Umut Veren Oyuncu Ödülü"ne Özlem Öçalmaz, "Seçici Kurul Drama Özel Ödülü"ne Salih Bademci ve Güneş Sayın, "Seçici Kurul Komedi, Müzikli Oyun ya da Müzikal Özel Ödülü"ne Tuğrul Tülek ve Gizem Erdem, "Seçici Kurul Üstün Performans Ödülü"ne Genco Erkal, "Onur Ödülü"ne ise Işık Yenersu değer bulundu. Törende, Türk sinemasının hayatını kaybeden önemli isimlerinin fotoğraflarının yer aldığı bir sunum yapıldı. Sadri Alışık ve Çolpan İlhan'ın birlikte oynadıkları filmlerden oluşturulmuş bir videonun da gösterildiği geceye, çok sayıda oyuncu ve yönetmen katıldı.
