Okulda uzun etek yasağı
Uzun eteği dini bir simge olarak kabul eden Fransız okulu, bir öğrencisine uyarılara uymayıp ikinci defa bu kıyafetle okula geldiği için uzaklaştırma cezası verdi.
Fransa'da 15 yaşındaki ilköğretim öğrencisi Sarah'nın "uzun etek" giydiği için okula alınmaması ülkedeki tepkilere neden oldu.
Sosyal medya da olaya tepkisiz kalmadı  #JePorteMaJuppeCommeJeVeux  (eteğimi istediğim şekilde giyerim) hashtag'ini kullanan kullanıcıslar kararı protesto etti.
Yaklaşık 50 bin kez paylaşılan ve toplamda 13 milyon kullanıcıya ulaşan etikette uzun etek giyen ünlü isimlerin fotoğrafları paylaşılarak "Fransa'da böyle okula gidemezsin" tweet'leri atıldı.
Bazı kullanıcılar, ABD Başkanı Barack Obama'nın eşi Michelle Obama'nın uzun etek giymiş fotoğrafını paylaşarak, "Acaba Hollande, Michelle Obama'yı etek boyu yüzünden evine yollar mı?" ifadelerini kullanırken, bazı kullanıcılar ise Disney karakterleri prenseslerin de uzunetek giydiğine dikkat çekti.
Reims kentinde, 15 yaşındaki ilköğretim öğrencisi Sarah, uzun siyah etek giydiği için okuldan evine yollanmış ve ardından ailesine bir mektup gönderilmişti. Mektupta, "kızınızın kıyafetlerine dikkat edin yoksa okula alınmayacak" ifadeleri yer alırken, Sarah'nın siyah etek giyerek üzerinde "dini bir sembol taşıdığı ve laiklik ilkesini ihlal ettiği" öne sürülmüştü.
