Nijerya'da Boko Haram'ın elinden 293 kişi kurtarıldı
Nijerya ordusu, terör örgütü Boko Haram'ın sığınağı Sambisa ormanından en az 200 kız çocuğu ve 93 kadının kurtarıldığını açıkladı.
Ordunun Twitter hesabından yapılan açıklamada "Bugün birliklerimiz Sambisa ormanından 200 kız çocuğu ve 93 kadını kurtarmıştır. Ancak Chibok'ta kaçırılan kızların bunların arasından olup olmadığını bilmiyoruz" ifadesine yer verildi.Kurtarılan kişilerin sağlık taramasından geçirilerek kimliklerin tespit edildiği belirtilen açıklamada, askeri birliklerin Sambisa ormanındaki operasyonda Boko Haram'a ait 3 kampı ele geçirdiği kaydedildi.Geçen yıl 14 Nisan'da ülkenin kuzeydoğusundaki Borno eyaletine bağlı Chibok kentinde bir okula baskın düzenleyen Boko Haram militanları, 276 kız öğrenciyi kaçırmıştı. Örgütün liderlerinden Ebubekir Şekau, olayın sorumluluğunu üstlenmiş ve kız öğrencilerin tutuklu Boko Haram militanlarının serbest bırakılması karşılığında salıverileceğini söylemişti. Kızlardan 57'si militanların elinden kaçmayı başarmıştı.
