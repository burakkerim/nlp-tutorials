Sürücüsüz Audi 900 Kilometre yol kat etti
Özel olarak geliştirilen sürücüsüz Audi A7 Sportback, 900 kilometre yol kat etti.
İlişkili Haberler
Sürücüsüz Audi pistte
2016 yılına kadar sürücüsüz bir otomobil geliştirmeyi hedefleyen ve bu amaca yönelik önemli çalışmalara imza atan Audi, son yaptığı testle dikkatleri üzerine çekti. Audi mühendislerinin geliştirdiği A7 Sportback, sürücüsüz olarak California Stanford'dan Las Vegas’a kadar 900 kilometre yol yapmayı başardı. Silikon Vadisi’nden başlayan test aktif trafikte gerçekleştirildi ve Las Vegas’taki CES 2015 Tüketici Elektroniği Fuarı’nda sonlandırdı.
Özel olarak tasarlanan “Jack” takma adlı A7 Sportback 3.0 TFSI quattro, otoyollardaki yolculuğunu sürücüsüz olarak gerçekleştirdi. Ancak ABD yasalarına göre direksiyon başında acil durumlara karşı bir sürücünün bulunması gerekiyor. Bu nedenle test sırasında müdahale etmemesine rağmen bir kişi sürücü koltuğuna oturdu. Sürücüsüz otomobil test sürüşünü seri üretime hazır sensörlerin yanında, Audi’nin hali hazırda diğer modellerinde de kullandığı Adaptif Cruise Control (ACC) ve Audi Şerit Asistanı (ASA) gibi sürüş asistanları yardımıyla tamamladı.
FREN YAPTI, ŞERİT DEĞİŞTİRDİ, SOLLAMA YAPTI Test otomobilinde son teknoloji yardımcı sistemler kullanıldığından sürücü refleksleri gösterebiliyor. Aracın arkasında, önünde, sağında ve solunda bulunan sensörler 360 derece görüş sağlarken, öndeki ve arkadaki kameralar da otomobilin çevresiyle olan iletişimini sağlıyor. Yüksek çözünürlüklü 3D kamera da A7 Sportback’in etrafındaki trafiği algılamasına yardımcı oluyor. Tüm bunlar sonucu otomobil sürücüden bağımsız olarak hızlanabiliyor, fren yapabiliyor, şerit değiştirebiliyor ve önündeki araçları sollayabiliyor.
