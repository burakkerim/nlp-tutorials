Paris'te insansız hava aracı endişesi
Fransa'nın başkenti Paris'te geçen ayki terör saldırıları nedeniyle güvenlik önlemlerinin artırılmasının ardından dün gece şehrin önemli bazı bölgelerinin üzerinde insansız hava araçları tespit edildi.
Güvenlik güçleri, Eyfel Kulesi, Fransız Askeri Müzesi, ABD Büyükelçiliği ve Bastille Meydanı üzerinde gece yarısından sonra en az beş insansız hava aracı tespit edildiğini duyurdu.
Olayla ilgili soruşturma başlatıldı. Araçların kime ait olduğu ya da hangi amaçla uçurulduğu henüz tespit edilemedi.
Ocak ayındaki terör saldırılarından sonra güvenlik önlemlerinin en üst seviyeye çıkarıldığı Paris'te insansız hava araçlarının "hassas" bölgelerin üzerinde uçurulması endişeye neden oldu.
Birçok haber kanalı olayı flaş haber olarak izleyicilere duyurdu. Televizyonlar, yayınlarına güvenlik uzmanlarını davet ederek konuşu tartıştı.
Uzmanlar, henüz patlayıcı taşıyacak donanıma sahip olmayan insansız hava araçlarının, bu bölgelerin havadan fotoğrafını çekmek isteyen birileri tarafından kumanda edilmiş olabileceği görüşünü paylaşıyor. 
Geçen yıl da Fransa'daki bazı nükleer santraller üzerinde insansız hava araçları tespit edilmiş ancak araçların kim tarafından kullanıldığı öğrenilememişti.
