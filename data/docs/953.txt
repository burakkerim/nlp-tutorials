Yunanistan'da cezaevinde olaylar çıktı: 2 ölü 21 yaralı
Yunanistan’ın başkenti Atina’daki Koridallos Cezaevinde mahkumlar arasında çıkan kavgada 2 kişi öldü, 21 kişi yaralandı.
Alınan bilgiye göre, Koridallos Cezaevinin 3. bölümünde, mahkumların akşam molası için avluya çıktığı sırada, Pakistanlı, Arap ve Arnavut mahkumlar arasında kavga çıktı. Kavgada 2 mahkum yaşamını yitirirken, 2'si ağır 21 mahkum çeşitli yerlerinden yaralandı.Gardiyanların müdahale etmekte yetersiz kaldığı kavga, yarım saatten fazla sürdü. Yaralananlar, Atina’daki Canio ve Pire hastanelerine sevk edildi.Koridallos cezaevine giden Yunanistan Adalet Bakanı Nikos Paraskevopulos, yaşamını yitiren mahkumların Pakistanlı olduğunu belirtti. Yunanistan’daki cezaevlerinde aşırı yoğunluk nedeniyle sorun yaşandığını ifade eden Paraskevopulos, kavganın nedeni ve kavgada kullanılan kesici aletlerin içeriye nasıl sokulduğunun belirlenmesine yönelik idari soruşturma başlatıldığını bildirdi.Yunanistan Gardiyanlar Birliği Başkanı Spiros Karakiços ise cezaevlerinde hiçbir kontrol ve güvenliğin bulunmadığını belirterek, “Yunanistan cezaevlerinde insan yaşamanı ve onurunu koruyan hiçbir şey yok. Yaşanan şiddet korkunç boyutlarda” diye konuştu.Gerginliğin devam ettiği Koridallos Cezaevine önlem olarak çok sayıda polis ve ambulans gönderilirken, cezaevinde görevli tüm gardiyanların izinleri iptal edilerek teyakkuza geçirildi.
