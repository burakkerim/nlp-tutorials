Hacettepe Üniversitesi Çin'den kadavra alacak
Hacettepe Üniversitesi, tıp eğitimindeki kadavra sorununa çözüm buldu. Üniversite, bünyesindeki teknopark aracılığı ile Çin'den kadavra alacak.
Hacettepe Teknokent Genel Müdürü Abdurrahman Güngör, kaliteli tıp eğitiminde kadavranın önemli olduğunu ancak, kadavra bulma konusunda sıkıntı yaşandığını söyledi.Piyasada bir kadavranın 15 bin dolar değerinde olduğunu belirten Güngör, "Hacettepe Üniversitesi, tıp konusunda Türkiye'nin en önde gelen üniversitelerinden birisi. Burada yetişen doktor adaylarının kusursuz bir eğitimden geçirilmesi gerekiyor. Bunun için ellerine neşter alıp doku kesip inceleyebilmeleri şart. Türkiye'de kadavra konusunda sıkıntı yaşanıyor. Bu sıkıntının giderilmesi için Çin ile görüşmelere başladık, işbirliği yapacağız" dedi. "TIP ÖĞRENCİLERİ KADAVRAYA UZAKTAN BAKIYOR"Çin'deki tıp fakültelerinde her sınıfa bir kadavra düştüğünü bildiren Güngör, "Öğrenciler her derste kesip açıyor, örneğin sinir sistemi üzerinde çalışıyorlar. Türkiye'de iki tane kadavra oluyor, uzaktan bakıyor öğrenciler. Öğrenciler hocalarımızla ameliyata giriyorlar, hoca belli bir yeri açıyor, sonra 'devam et' diyor. Bu aslında çok sıkıntılı bir durum. Öğrenci yeteri kadar eğitilmiyor" ifadesini kullandı.Güngör, insan hayatının önemine vurgu yaparak, robotik cerrahi ve kadavra konusunda çok ciddi çalışma başlattıklarını bildirdi.Güngör, "Biz onlara robotik cerrahi simülasyon merkezi hakkında destek vereceğiz, onlar da kadavra fiyatı konusunda yardımcı olacak" diye konuştu.
