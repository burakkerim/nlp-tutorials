Avrupa Ligi'nde 3 ülkeye Fair Play kontenjanı
UEFA'nın "Fair Play'e Saygı" sıralamasında ilk 3'te yer alan Hollanda, İngiltere ve İrlanda Cumhuriyeti, gelecek sezon UEFA Avrupa Ligi'nde birer fazla takımla temsil edilecek. Türkiye, değerlendirmeye alınan 48 ülke içinde 42. sırada yer aldı.
UEFA'nın futbolda "Fair Play'e Saygı" sıralamasında, Hollanda birinci, İngiltere ikinci ve İrlanda Cumhuriyeti üçüncü oldu. UEFA'nın internet sitesinde, 1 Mayıs 2014 ile 30 Nisan 2015 tarihleri arasında UEFA organizasyonları ve ulusal liglerinde en az 37 maça çıkan takımların ülkeleri arasında yapılan değerlendirmenin sonuçları açıklandı. Değerlendirmede sırasıyla ilk üçe giren Hollanda, İngiltere ve İrlanda Cumhuriyeti, gelecek sezon UEFA Avrupa Ligi'nin ilk eleme turunda fazladan birer takımla mücadele etmeye hak kazandı. Türkiye ise UEFA'ya üye ve en az 37 maç oynamış 48 ülke içerisinde 42. sırada yer aldı. Puanlamada ilk üçe giren ülkelerin futbol federasyonları, kendi liglerinde fair play sıralamasında zirvede yer alan takımı UEFA Avrupa Ligi'ne gönderecek. Söz konusu takımın ligde başarılı olarak Avrupa'ya doğrudan gitmesi halinde, Avrupa kupalarına katılma hakkı kazanamayan en üst sıradaki takım kontenjanın sahibi olacak.UEFA delegelerinin kriterlerini belirlediği fair play değerlendirmesine göre, maçlarda gösterilen kart sayısı, futbolcuların rakibe ve hakeme gösterdiği saygı, taraftarların ve kulüp yetkililerin karşılaşma sırasındaki davranışları ile takımların pozitif oyunu belirli bir puan sistemine göre hesaplanıyor. Bir yıl süren değerlendirmenin ardından en fazla puana sahip 3 ülke, Avrupa Ligi'ne fazladan birer takım daha gönderme hakkını elde ediyor.
