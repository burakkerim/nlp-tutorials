Gebze M Tipi Kadın Cezaevi’nin nöbetçi kulelerine ateş açıldı
Kocaeli'nin Gebze ilçesinde, M Tipi Kadın Cezaevi’nin nöbetçi kulelerine bir otomobilden tabanca ile ateş edildi. Olayla ölen ya da yaralanan olmazken, polis ekipleri otomobili ve içindekileri yakalamak için operasyon başlattı.
Arapçeşme Mahallesi’nde bulunan ve sadece kadın mahkumların kaldığı Gebze M Tipi Cezaevi’nin yanındaki yoldan geçmekte olan bir otomobilden, nöbetçilerin bulunduğu kulelere art arda 6 el ateş edildi. Mermiler kulelere isabet etti. Kulede nöbet tutan askerler, saat 23.15 sıralarında meydana gelen olayı şans eseri yara almadan atlattı.
Silah sesleri üzerine cezaevinde jandarma ve infaz memurları alarma geçti. Siyah renkli olduğu belirlenen, ayrıca telsizle markası ve modeli de ekiplere bildirilen otomobili yakalamak için polis ilçede operasyon başlattı. Telsizlerden yapılan anonslarda polis müdürleri ekipleri yönlendirirken ilçenin belirli noktalarında aracın yakalanması için önlem alındı.
