Türkan Şoray, Muğla'da sinema filmi çekecek
Yeşilçamın ünlü oyuncularından Türk sinemasının "Sultanı" Türkan Şoray, Menteşe'de film çekecek.
Yeşilyurt Mahallesi yakınlarında çekimleri yapılacak sinema filmi için incelemelerde bulunmak amacıyla kente gelen Türkan Şoray, Menteşe Belediye Başkanı Bahattin Gümüş’ü makamında ziyaret etti.
Muğla'da bulunmaktan mutlu olduğunu dile getiren Şoray, "Muğla ve ilçeleri harika. Menteşe insanı ve doğasıyla eşsiz bir ilçe. Burada olmaktan ve Yeşilyurt’ta film çekmekten dolayı ayrıca mutluyum, heyecanlıyım" dedi.
Menteşe Belediye Başkanı Bahattin Gümüş ise Türkan Şoray filmleri ile büyüdüğünü anlatarak, "Siz gerçek anlamda Türk sinemasının sultanısınız. Ben de sizin bir hayranınızım. Menteşe Belediyesi olarak çekimlerini yapacağınız film için destek vermeye her zaman hazırız" diye konuştu.
Bu sırada nikah kıydırmak üzere belediyeye gelen Haluk Erdin ve Fatma Gökova çifti, Türkan Şoray’ı görünce nikah şahidi olmasını istedi.
Genç çifti kırmayan Şoray, Belediye Başkanı Gümüş'ün kıydığı nikahta şahit oldu. Çifte mutluluk dileyen Şoray, evlilik cüzdanını geline verdi.
Öte yandan ilçede çekilecek filmin yönetmenliğini Türkan Şoray'ın yapacağı, filmde kızı Yağmur Ünal'ın da rol alacağı öğrenildi.
