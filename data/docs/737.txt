Kültür Bakanı Ömer Çelik'ten Rusya açıklaması
Kültür ve Turizm Bakanı Çelik, Rusya'da yaşanan bazı olumsuz gelişmelerin Türkiye'nin turizmine etkisini önlemek için kendisinin başında yer alacağı bir heyetle Rusya'ya gideceklerini, oradaki tur operatörleri ve acentelerle bir araya geleceklerini belirtti.
İstanbul'da bir otel açılışında konuşan Kültür ve Turizm Bakanı Ömer Çelik, Türkiye'nin bir turizm markası olarak dünyada özenilen bir ülke olduğuna dikkat çekerek şunları ifade etti:"Türkiye güçlü, kuvvetli, istikrarlı, yükselen demokrasisi ve ekonomisiyle model bir ülkedir. Her yeni açtığımız tesisle birlikte bu ivmeyi daha da yükseltiyoruz. Bakanlığımıza bağlı belgeli tesis sayısı 4 bin civarında. Toplam yatak sayısı 1 milyon civarında. Belediye belgeli tesislerle birlikte bu rakam 1.5 milyona ulaşıyor.2023 vizyonumuz, 50 milyon turist ve 50 milyar dolar gelir hedefliyoruz. Bütün çalışmalarımızı bu hedefe ulaşmak için yapıyoruz. Bu tesisin burada açılmasını önemsiyoruz.İstanbul'un en eski semtlerinden biri olan Karaköy, eski bir ticaret merkezi, ticaret limanı. Burası son yıllarda büyük bir dönüşüm geçirdi. Bu dönüşüm neticesinde hem mekansal anlamda bir cazibe merkezi oldu hem de kültür sanat merkezi haline geldi. New York'taki Meatpacking gibi devrimsel bir dönüşüm gerçekleşiyor. Yurt dışından da buraya çok yoğun bir ilgi var."
