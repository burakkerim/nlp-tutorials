Kanada adliyelerinde şüpheli paket alarmı
Manitoba, Nova Scotia, Newfoundland ve Northwest eyaletlerindeki adliyelere, bazılarında kimyasal madde bulunan 24 şüpheli paket gönderildi.
Kanada’nın Nova Scotia, New Foundland-Labrador, Manitoba ve Northwest eyaletlerindeki 8 ayrı adliye binasına gönderilen şüpheli paketlerden bazılarında kimyasal madde bulunduğu belirtilirken, içerikler hakkında açıklama yapılmadı.
Son olarak Halifax’taki Nova Scotia Yüksek Mahkemesi binasına gönderilen postalarla ilgilenen dört görevli, kusma, baş dönmesi ve diğer şikayetlerle hastaneye kaldırıldı.
Polis Sözcüsü Kevin Pick, "Bu durum ülke çapında büyüyen bir endişe kaynağı haline geldi’" dedi. Polis, dört görevlinin ilk müdahalelerin ardından taburcu edildiklerini açıkladı.
Yaşanan endişe nedeniyle Kanada Posta İşletmeleri ile mahkemelerin evrak ve posta kabul birimleri, şüphelendikleri tüm paketleri polise bildirmeye başladı. Kanada’da kabinenin dört bakanına içerisinde beyaz toz bulunan şüpheli zarflar yollanmış, zarflara polis el koymuştu.
