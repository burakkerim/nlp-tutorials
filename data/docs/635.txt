Kazada yaralandı, motorunu düşündü
Yaptığı kaza sonrası yaralanarak ambulansla hastaneye kaldırılan motosiklet sürücüsünün aklı motorunda kaldı.
Zonguldak'ın Ereğli ilçesinde otomobil ile çarpışan motosiklet sürücüsü yaralandı. Yaralı motosiklet sürücüsü kendi hayatını düşünmektense motorunun ne olacağını merak etti. Sedyeye alınırken polise 'Ne olacak ağabey' diye soran sürücü, ambulansa alınırken de kendisine yardımcı olmak isteyen vatandaşların telefonundan yakınlarını arayarak motosikleti almalarını istedi. Kaza Çetin Apatay bulvarında meydana geldi. İddiaya göre 4 yol ağzında otomobili ile karşı yöne geçmeye çalışan otomobil sürücüsü Mert Sart (38), diğer yönden gelen Onur Caner Tokgöz'ün (22) kullandığı motosikletle çarpıştı.
Çarpışmanın etkisi ile motosikletten fırlayarak ve yola düşen sürücü Tokgöz'ün yardımına vatandaşlar koştu.
Vatandaşlar, yerden kalkmak isteyen sürücü Tokgöz'ü sabit tutulmaya çalıştı.
Olay yerine gelen sağlık ekipleri Tokgöz'e ilk müdahaleyi yaptı.
Polise kazanın nasıl olduğunu anlatan Sürücü Tokgöz, sedyeye alınırken polise 'Ne olacak ağabey' diye sorup, ambulansa alınırken de kendisine yardımcı olmak isteyen vatandaşların telefonundan yakınlarını arayarak motosikleti almalarını istedi. Kazada hasar gören motosiklet, Onur Caner Tokgöz'ün arkadaşları tarafından kaza yerinden kaldırılırken, otomobil ise çekici ile olay yerinden kaldırıldı.
Otomobil sürücüsü Mert Sart ifadesi alınmak üzere merkez polis amirliğine götürüldü. Ereğli Devlet Hastanesine kaldırılan Onur Caner Tokgöz'ün sağlık durumunun iyi olduğu ve tedavisine başlandığı öğrenildi. Polis kazayla ilgili tahkikat başlattı.
