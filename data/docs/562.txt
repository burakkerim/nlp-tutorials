Sakatlığına çare bulunamıyor
Beşiktaş'ta Veli Kavlak'ın sakatlığına çare bulunamıyor. Veli, omzundaki ağrı ve kramplar nedeniyle 10'a yakın doktora başvurdu. Almanya'ya gitme kararı alan Veli'nin sahalara ne zaman döneceği, belirsizliğini koruyor.
Siyah beyazlı takımın başarılı orta saha oyuncusu Veli Kavlak, omzundaki sakatlığı nedeniyle yaklaşık bir buçuk aydır formasını giyemedi.
Son olarak 23 Mart'taki Fenerbahçe derbisinde oynayan Veli, daha sonra sağ omzundaki ağrı nedeniyle tedavi görmeye başladı. 26 yaşındaki oyuncu öncelikle kulüp doktorunun tedavi programını uyguladı. Ancak sakatlığı düzelmeyince farklı doktorlara danışan Veli, istediği sonucu alamadı. 10'a yakın doktor tarafından muayene edilen Veli Kavlak'ın omzundaki ağrının nedeni tespit edilemedi.
Sağ omzunda yoğun ağrı hisseden ve takımla çıktığı antrenmanlarda omzuna kramplar giren Veli Kavlak, bu durum üzerine Almanya'ya gitme kararı aldı. Sezon başında omzundan ameliyat olduğu doktor tarafından geniş kapsamlı kontrolden geçirilecek Veli'nin sahalara ne zaman döneceği ise belirsizliğini koruyor.
Veli'nin Almanya'da yapılacak kontrolleri sonrası yeniden ameliyat olmasına karar verilirse 26 yaşındaki futbolcu sezonu kapatacak.
