Avrupa'da ilk transfer bombası Manchester United'dan
İngiltere Premier Lig ekiplerinden Manchester United, Hollanda'nın PSV Eindhoven takımında forma giyen kanat oyuncusu Memphis Depay'ın transferi için kulübüyle anlaşmaya vardı.
Hollanda ekibinde 2011 yılından beri forma giyen ve çıktığı 122 maçta 49 kez rakip fileleri havalandıran 21 yaşındaki Depay, gelecek sezondan itibaren Manchester United forması giyecek. "Kırmızı Şeytanlar", Jaap Stam, Ruud van Nistelrooy ve Ji-Sung Park'ın ardından dördüncü kez PSV Eindhoven'dan bir futbolcuyu renklerine bağladı.GELECEK HAFTA SAĞLIK KONTROLÜNDEN GEÇECEKİngiliz basını, ligin bitimine üç hafta kala puan cetvelinde dördüncü sırada yer alan ve gelecek sezon Avrupa Şampiyonlar Ligi'ne gitmek için mücadele eden Manchester ekibinin kasasından, Depay'ın transferi için yaklaşık 30 milyon sterlin çıktığını yazdı. Liverpool ve Paris Saint Germain takımlarının da kadrosuna katmak istediği futbolcunun gelecek hafta Manchester'da sağlık kontrolünden geçmesi bekleniyor.Hollanda Milli Takımı'nın formasını 15 kez giyen Depay, Louis van Gaal tarafından Brezilya'da düzenlenen 2014 Dünya Kupası kadrosuna da çağrılmış ve 2 gol atmıştı.PSV Eindhoven ile 2018 yılına kadar sözleşmesi bulunan Depay, bu sezon ligde oynadığı 28 maçta 20 kez gol sevinci yaşadı.
