MİT TIR’larıyla ilgili gözaltına alınan savcılar adliyede
MİT'e ait TIR’ların durdurulmasıyla ilgili gözaltına alınan iki savcı ile bir eski başsavcı adliyeye getirildi.
Eski Adana Cumhuriyet Başsavcısı Süleyman Bağrıyanık, Antalya’daki evinde gözaltına alındı. Bağrıyanık’ı komşuları alkışlarla uğurladı.
Başsavcı Süleyman Bağrıyanık, kararın hukuksuz olduğunu savunarak, "2802 sayılı yasanın hükmü çok açık. Ağır cezalık, suç üstü hali olmadan hiç kimse yakalanamaz, gözaltına alınmaz. Maalesef alınmış bir karar var. Bizim yaka paça götürülüp milletin gözünün önünde 'bak görüyor musunuz eski Adana Cumhuriyet Başsavcısını nasıl aldık götürüyoruz. Bu tüm hakim ve savcılara da ders olsun' diye bu gösteriyi yapmak için uğraşıyorlar" dedi.
Bağrıyanık, “Biz terör örgütleri değiliz. Ben isteseler de hiçbir şekilde kaçmam. Ne olursa olsun gerçeği herkes görecek. Ben sayın bakanın bana verilen 'TIR'ları aramayın' diye emirlerini, tehditlerini dinlemeyip meslektaşlarıma engel olmadığım için şu anda gözaltına alınıyorum” diye konuştu.
Adana’daki evinde gözaltına alınan savcı Özcan Şişman da, gazetcilere yaptığı açıklamada, “Ben yıllarca casuslukla ilgili soruşturmalar yaptım. Yıllarca terör soruşturmaları yaptım neyle suçlandığımı bilmiyorum. Devletin savcısını bu şekilde derdest etmeleri suçtur, bu suçu işleyenler cezasını çekeceklerdir” diye konuştu.
Mersin’e getirilen Başsavcı Süleyman Bağrıyanık ve Savcı Özcan Şişman, Terörle Mücadele Şube Müdürlüğü ekiplerince Tarsus 2. Ağır Ceza Mahkemesi’ne götürüldü.Geniş güvenlik önlemleri altında adliyeye giren Bağrıyanık ve Şişman'ın mahkemede ifade vereceği öğrenildi.
ADLİYEYE VALİZLE GELDİ
Polis ekipleri dün bulamadıkları Savcı Aziz Takçı'nın Kozlu ilçesindeki evine gitti.Evin çevresinde geniş güvenlik önlemi alan polis ekipleri, Takçı'nın ikamet ettiği apartmana kimseyi yaklaştırmadı.Hakkındaki karar tebliğ edilen Takçı, bir yakınının kullandığı özel aracına bindi. Savcının aracının bagajına, yakınları tarafından valiz konulduğu görüldü.Polis ekiplerinin eşliğinde adliyeye gelen Savcı Aziz Takçı, "Yazılı açıklama yapacağım" dedi.
Takçı, soruşturma sonuçlanıncaya kadar HSYK tarafından görevden uzaklaştırılmıştı.
POLİSİ ARAYIP EVDE OLDUĞUNU SÖYLEDİ
Savcı Ahmet Karaca ise Gaziantep'teki lojmanında gözaltına alındı. 
Mahkemenin hakkında tutuklamaya yönelik yakalama kararı vermesinin ardından bu sabah polisi arayan Karaca, Gaziantep'teki lojmanında olduğunu belirtti.
Bunun üzerine İl Emniyet Müdürlüğü Terörle Mücadele Şubesinden bir ekip savcı Karaca'yı Beylerbeyi TOKİ konutlarındaki lojmanında gözaltına aldı.
Şehitkamil Devlet Hastanesinde sağlık kontrolünden geçirilen Karaca daha sonra Gaziantep Adliyesine getirildi. 
Hakkındaki yakalama kararı yüzüne okunan Karaca işlemlerinin ardından Terörle Mücadele Şube Müdürlüğü ekipleri tarafından Mersin'in Tarsus ilçesine götürüldü.
Tarsus 2. Ağır Ceza Mahkemesi, soruşturma kapsamında eski Adana Cumhuriyet Başsavcısı Süleyman Bağrıyanık, eski Adana İl Jandarma Komutanı Kurmay Albay Özkan Çokay, savcılar Aziz Takçı, Özcan Şişman ve Ahmet Karaca hakkında tutuklamaya yönelik yakalama kararı vermişti.
 Şüpheliler, "ağırlaştırılmış müebbet hapis cezası" öngören TCK'nın 312. maddesi kapsamında, "cebir ve şiddet kullanarak Türkiye Cumhuriyeti Hükümetini ortadan kaldırmaya veya görevlerini yapmasını kısmen veya tamamen engellemeye teşebbüs" ile suçlanıyor.
