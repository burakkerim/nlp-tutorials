Eskişehir Film Festivalinden sıcak bir merhaba
Bu yıl 17’ncisi düzenlenen Uluslararası Eskişehir Film Festivali izleyicisi ile buluştu. 2 Mayısta gerçekleşen açılış töreninde Uluslararası Eskişehir Film Festivali'nin geleneği haline gelen Onur Ödülleri ve Sinemaya Emek Ödülleri sahiplerine sunuldu.
Festivalin Onur ödülleri bu yıl, Türk sinemasının unutulmaz oyuncularından Halil Ergün ve Meral Orhonsay’a verildi. Sinemaya Emek Ödülleri ise, Sevin Okyay, Ethem Arda ve Erdoğan Çakıcı’ya sunulurken, bu yılın ilklerinden olan Sinema Kültürü’ne Katkı ödülü ise 150. Sayısını yayımlayan Altyazı Sinema Dergisine verildi.2 Mayıs Cumartesi günü Anadolu Üniversitesi Sinema Anadolu’da gerçekleşen törende açılış konuşmasını İletişim Bilimleri Fakültesi Dekanı Prof. Dr. Halil İbrahim Gürcan yaptı. Sözlerine “17. Eskişehir Uluslararası Film Festivaline üniversitemiz ve fakültemiz olarak ev sahipliği yapmaktan onur duyuyorum. Festival kapsamındaki filmlerin öğrencilerle ve sinemaseverlerle buluşmasına ben ve çalışma arkadaşlarımla katkıda bulunmak bizi onurlandırıyor.” diyerek başlayan Gürcan, festival kapsamında 98 filmin sinemaseverler ile buluşması için 8 aydır yoğun bir çalışma sergilendiğini vurgulayarak her çalışana emekleri için ayrı ayrı teşekkür ettiğini iletti.
Sinema Anadolu’da gerçekleşen açılışta, İletişim Bilimleri Fakültesi Dekanı Prof. Dr. Halil İbrahim Gürcan’ın konuşmasının ardından Anadolu Üniversitesi Rektörü Prof. Dr. Naci Gündoğan’ın konuşması yer aldı. “Değerli sanatçılarımız, saygıdeğer misafirlerimiz, kıymetli meslektaşlarım, sevgili öğrencilerimiz; öncelikle hepinize hoş geldiniz diyorum. 1998 yılında birkaç gönüllü meslektaşımızın girişimiyle ‘Sinema Günleri’ adıyla düzenlenmeye başlanan Anadolu Üniversitesi Uluslararası Eskişehir film festivali; bugün üniversitemize yakışır içeriğiyle bizleri, Eskişehirlileri ve birçok konuğu, dünya ve Türkiye sinemasının etkileyici ve unutulmaz örnekleriyle buluşturmayı başaran önemli bir kültürel etkinlik, büyük bir festival haline gelmiştir.” şeklinde konuşan Rektör Gündoğan, bu festivalin şehir ile üniversiteyi birleştiren bir etkinlik olduğuna değindi. Festivali belki de hiçbir zaman sinema perdesinde seyretme olanağı bulamayacağımız klasik ya da yeni, yerli ya da yabancı birçok filmi izleme olanağı bulduğumuz eşsiz bir kaynak olarak tanımlayan Prof. Dr. Naci Gündoğan geçmişten bugüne festivalde emeği geçenlere, Türk sineması emektarlarına ve kıymetli sanatçılara teşekkürlerini sunarak konuşmasını bitirdi.Onur Ödülleri göz yaşlarıyla madencilere adandı
Anadolu Üniversitesi tarafından 17.si düzenlenen Eskişehir Uluslararası Film Festivali ödül töreniyle açılış yaptı. Geleneksel olarak verilen “Onur Ödülü” bu yıl da sahiplerini buldu. İletişim Bilimleri Fakültesi Dekanı Prof. Dr. Halil İbrahim Gürcan ve Anadolu Üniversitesi Rektörü Prof. Dr. Naci Gündoğan tarafından verilen Onur ödüllerine bu yıl emektar oyuncular Halil Ergün ve Meral Orhonsay layık görüldü. Ödülünü Prof. Dr. Halil İbrahim Gürcan’dan alan Halil Ergün sahneye çıkarken çok fazla heyecanlandığını dile getirdi. Ergün: ” Sahne böyle bir şey işte, isterseniz yüzlerce defa çıkmış olun ilk günkü gibi heyecanlanıyorsunuz. Varsayılmak, hatırlanmak, iltifat edilmek her insan için çok önemlidir. Çok değer verdiğim bir üniversitenin ilgiyle takip ettiğim festivalinde böyle bir ödüle layık görülmek de beni ayrıca mutlu etti. Uzun zamandır böyle bir tat yaşamamıştım. ” diyerek mutluluğunu dile getirdi.Anadolu Üniversitesi Rektörü Naci Gündoğan tarafından da Meral Orhonsay’a ödülü takdim edildi. Ödülünü aldıktan sonra çok mutlu olduğunu dile getiren Orhonsay Anadolu Üniversitesi’ne duyduğu ilgiyi ve geçmişte kızının burada okumasını çok istediğini dile getirdi. Özellikle festival kapsamında gösterilecek olan ve Halil Ergün ile birlikte rol aldıkları Maden filmi hakkında da bir anısını seyircilerle paylaştı. “ Maden filmi çekimlerinde rolüm gereği bir madenci eşini canlandırıyordum, çekimler Kütahya’nın Tavşanlı ilçesinde ve karlı çok soğuk bir havada geçiyordu. Bir gün sete ara verdiğimiz bir zaman madencilere gidip madene inmek istediğimi söyledim. Tehlikeli diye başta izin vermeseler de bu role bürünmek için ortamı görmek istediğimi söyleyip ikna ettim. İndiğimde çok zor şartlar altında çalıştıklarını gördüm, ben de bir kazma vurdum.” diyerek anısını anlattı. Film gösteriminin de sebebiyle ödülü Soma’da hayatını kaybeden madencilere adayan Orhonsay daha sonra göz yaşlarını tutamadı. Bütün salon tarafından ayakta alkışlandı.
Anadolu Üniversitesi İletişim Bilimleri Fakültesi tarafından düzenlenen ve geniş bir izleyici kitlesine ulaşan Uluslararası Eskişehir Film Festivali açılış törenin ardından yönetmen Giulio Ricciarelli’nin Yalan Labirenti filminin Türkiye galası ile başladı.
