"Nokia akıllı telefon üretecek"
Mobil cihaz üretim birimini Microsoft’a satan Nokia, akıllı telefon üretimine döneceği yönündeki iddiaları reddettiğini açıkladı.
2013 yılında cihazlar ve servisler birimleri ve bazı Nokia patentlerini 7.2 Milyar dolar karşılığında ABD merkezli teknoloji devi Microsoft'a satan Nokia'nın bir süredir akıllı telefon üretimine döneceği iddia ediliyordu.
Microsoft ile 2 yıl önce anlaşmanın yükümlülükleri kapsamında 2016’nın 4. çeyreğinden önce kendi markasını kullanarak akıllı telefonlar üretemeyecek olan firma, bu tarihten sonra sektöre geri döneceği iddiasını reddetti.
Geçtiğimiz haftalarda Fransız telekomünikasyon devi Alcatel-Lucent’i satın alarak ağ teknolojileri alanında sektördeki ağırlığını ciddi bir biçimde artıran şirket, konuyla ilgili yayınladığı resmi açıklamasında Çin'de bu konu hakkında Ar-Ge çalışmaları yaptığına dair basında yer alan haberlerin gerçeği yansıtmadığının altını çizdi.
Söz konusu satın almanın ardından özellikle ABD'deki kullanım alanını genişletecek olan firma bu sayede İsveç merkezli Ericson ve Çin merkezli Huawei'ye karşı ciddi bir rakip olmayı hedefliyor.
Nokia'dan gelen resmi açıklamaya rağmen firmanın 2016'nın sonunda akıllı telefon sektörüne yeniden adım atabileceği hala sıklıkla dile getiriliyor.
