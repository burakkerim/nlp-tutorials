Peugeot Sport, Dakar Rallisi'ne geri döndü
Peugeot Sport, Red Bull ve Total iş birliğiyle 2015 Dakar Rallisi'nde start aldı.
Peugeot'dan yapılan açıklamaya göre, 1987 ve 1990 yılları arasında Peugeot 205 T 16 Grand Raid ve Peugeot 405 T16 Grand Raid ile Dakar'da dört zafer kazanan Peugeot Sport, 2015 Dakar Rallisi'ne Red Bull ve Total iş birliğiyle yeniden döndü.Peugeot, 25 yıl aradan sonra, 2 kez Dünya Ralli Şampiyonu olan Carlos Sainz, 11 kez Dakar Rallisi'ni kazanan Stephan Peterhansel ve motosikletten otomobile geçerek yeni bir kariyere başlangıç yapan Cyril Despres yönetiminde üç Peugeot 2008 DKR ile Güney Amerika'da harekete geçecek.
Buenos Aires'te, 4 Ocak'ta startı verilen ve 17 Ocak'ta tamamlanacak 2015 Dakar Rallisi'nde 9 bin kilometreden uzun bir parkur katedilecek. Dünyanın en zorlu rallisi Arjantin'den başlayıp Şili ve Bolivya'yı aşacak ve yine Arjantin'de finişi görecek. Uzun hazırlıklar ve Aralık 2014'te Fas'ta yapılan test sürüşlerinden sonra üç Peugeot 2008 DKR ralli otomobili de Buenos Aires'e gelerek yarışmaya katıldı.Yarışın ilk günü olan 4 Ocak'ta Team Peugeot Total güvenli bir şekilde 175 kilometrelik ilk etabı tamamladı. Rallinin 518 kilometrelik en uzun parkurunun geçildiği ikinci günün sonundaysa San Juan'a varıldı. Aşırı sıcak havayla mücadele eden pilotlar, yer yer çamura dönen kumla kaplı parkurda yarışmak zorunda kaldı.
