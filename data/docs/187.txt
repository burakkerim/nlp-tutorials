Temel bilimlere YÖK'ten elektroşok
YÖK Başkanı Prof. Dr. Yekta Saraç, üniversitelerdeki temel bilimler programlarına ilişkin bir dizi çalışma yürüttüklerini belirterek, "Aldığımız ve alacağımız tedbirlerle, temel bilimleri tercih edecek öğrencilerimiz, ileride bu tercihlerinin kendileri için çok doğru olduğunu görecekler" açıklamasını yaptı.
İlişkili Haberler
YÖK Başkanı ne demek istedi?
YÖK Başkanı Prof. Dr. Yekta Saraç, ntv.com.tr'ye özel açıklamalarda bulundu.
Temel bilimlerin, bilim dalları olarak öneminin yanı sıra başta mühendislik ve tıp gibi pek çok bilim dalıyla doğrudan ilişkilisi nedeniyle de öneminin bulunduğuna dikkati çeken Saraç, "Dolayısıyla bu programlardaki zafiyetten ülkenin bilim hayatı, mühendislik ve sağlık alanları, Ar-ge çalışmaları doğrudan etkilenir. 2010 yılından itibaren fizik, kimya, biyoloji ve matematik programlarına her yıl bir önceki yıl yerleşen sayısından daha düşük kontenjan verilmiş, fakat bu tedbir işe yaramamış ve düşürülen kontenjana rağmen yine boş kontenjanlar oluşmuştur. Bu programlar dolmadığı için taban puan oluşmamış ve LYS de baraj puanını aşan herkesin girebileceği bir hal ortaya çıkmıştır" ifadesini kullandı. 
''YGS'DE PEK ÇOK KİŞİ FEN TESTİNE DOKUNMUYOR''Kontenjan boşluğunun, temel bilimlerdeki zafiyetin tek sebebi olmadığını ve sorunun sadece kontenjan doluluğunu sağlamakla çözülemeyeceğini vurgulayan Saraç, sözlerini şöyle sürdürdü: "Bu sene 2 milyon öğrencinin, YGS'de fen bilimleri testinin sayfalarını bile çevirmemeleri gibi vahim bir durumu bu çerçevede değerlendirmek gerekir. Diğer taraftan, bu program mezunlarına yönelik yeni istihdam alanlarının tanımlanması da dâhil bir dizi düzenleme icap ediyor. Bunu da çalışıyoruz. Fakat kontenjan boşlukları, bu programların itibarını zedeleyen en önemli nedendir.''BİYOLOJİ, KİMYA, FİZİK, MATEMATİK TERCİH EDENLER PİŞMAN OLMAYACAK''Dolayısıyla ilk iş olarak bu sorunun çözülmesi gerekir. Her halükarda arz ve talebi dengelemek önceliğimizdir ama bu, bahsedilen programların ülke için önemine hizmet etmez. Ülke için asıl yararlı olan bu programları tercih edenlerin sayısını çoğaltmak yerine, temel bilimler tahsili için gerekli bilgi donanımına sahip olan öğrencilerin, bu programlara kaydolmalarını ve iyi eğitim almalarını sağlamaktır. Çalışmalarımız bu amaca yöneliktir. Aldığımız ve alacağımız tedbirlerle, temel bilimleri tercih edecek öğrencilerimiz, ileride bu tercihlerinin kendileri için çok doğru olduğunu görecekler."
Temel bilimlere yönelik geçmişte yanlış kontenjan politikaları yürütüldüğüne işaret eden Saraç, başlangıçta bilimsel özerklik gerekçesiyle isteyen her üniversitede, bu bölümlerin açılmasına izin verildiğini ve öğrenci kontenjanlarının da üniversitelerin istekleri doğrultusunda belirlendiğini söyledi.''BİLİMİNSANI OLMAK İSTEYEN ÖĞRENCİ SEÇİCİ DAVRANIYOR''Sonraki yıllarda da bu programlar için belli oranda talep olduğunun varsayıldığını ve bu varsayım üzerinden kontenjanların üniversitelere dağıtıldığını anlatan Saraç, "Hâlbuki gerçek bu değil. Talep üniversitenin kimliğinden bağımsız oluşmuyor. Yani ODTÜ, İstanbul, Ege Üniversitelerinde bu programlar dolarken falanca ve filanca üniversitelerde dolmuyor. Diğer bir ifade ile talep artık sadece bölüme yönelmemekte, öğrenci, 'ben fiziği ancak şu üniversitelerde olursa okumak istiyorum' diyor, yani seçici davranıyor. Yükseköğretim öğrencisinin seçici tavrının artık dikkate alınması lazım. Önümüzdeki yıllarda öğrencinin bu bakış açısı diğer programlar için de söz konusu olacak. Buna da hazırlıklı olmamız gerekir" diye konuştu.
''KONTENJANI DOLMAYAN BÖLÜMLER UYKUYA YATACAK''2015 yılı için, 2014'de 11'den az öğrenci kaydolan devlet üniversitelerindeki programlara öğrenci kontenjanının verilmemesinin planlandığını bildiren Saraç, şunları kaydetti:"Dolayısıyla, devlet üniversitelerinden, 22 üniversitenin biyoloji programına, 31 üniversitenin fizik programına, 36 üniversitenin kimya programına, 7 üniversitenin matematik programına öğrenci kontenjanı verilmeyecek. Geçen sene öğrenci kontenjanı verilen bu programların sayısı 241 iken, bu sene bu sayıyı 145'e düşürdük. Vakıf üniversiteleri bu alanlara zaten rağbet etmiyor. Geçen sene toplam 15 program sayısını kendileri 11'e düşürdüler. Temel bilimler programı bulunan vakıf üniversitesi sayısı ise 10. Bilkent, Koç ve Yeditepe'den başka matematik alanının dışında programı bulunan vakıf üniversitesi de yok. Yanlış kontenjan politikası bu programlarla ilgili kötü bir imaja yol açtı. Bu sene öğrenci verilen programları belirlerken sadece geçen yılki kayıtlara değil, genel durumu ve o üniversite özelindeki öğrenci talebinin nedenlerini de değerlendirdik. Bu sene 100 programa öğrenci kontenjanı verilmeyecek olmasına rağmen 2015'te yerleşen sayılarında, geçen senenin üstüne çıkılması gibi bir iddia ve hedef ortaya koyduk ve inşallah bunu gerçekleştireceğiz."
KONTENJAN VERİLMEYEN BÖLÜMLERİN ÖĞRETİM ÜYELERİBu bölümlerin bir çoğuna önümüzdeki birkaç yıl kontenjan verilmemesi gerektiğinin altını çizen Saraç, önceki yıllarda uygulanan her yıl azalan talebe, bir sonraki yıl daha az kontenjan verilmesi şeklindeki politikanın olumsuz sonuçları olduğuna dikkati çekti. Bu durumun kontenjanları dolan programları da olumsuz etkilediğine işaret eden Saraç, "Öğrenci kontenjanı verilmeyen bölümlerin öğretim üyelerinin, zaman içinde kendilerinin ve kurumlarının da görüşleri alınarak, onlarla istişare ile kendi üniversitelerinde, ilişkili başka alanlara veya programlara kaydırılmaları, eğitim dışı araştırma projelerinde kendilerinden yararlanılması gibi seçeneklerimiz gündemde. Bu bölümlerdeki hocalarımız bilim hayatımız için çok önemli" diye konuştu.
