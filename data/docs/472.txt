Başbakan Davutoğlu'nun sesini düzelten formül
Seçim öncesi yoğun miting programları olan siyasilerin en çok karşılaştıkları sağlık sorunlarından biri de ses kısıklığı. Mitinglerde sesi kısılan Başbakan Davutoğlu'nun sesini düzelten formül ise Samsun mitinginde belli oldu.
Bağırarak ve uzun süre konuşmak, ses tellerine zarar verebiliyor. Bu durumdan en çok da seçim arifesindeki siyasiler etkileniyor. Bazen günde 2- 3 miting yapmak durumunda olan siyasi liderlerin en çok karşılaştığı sağlık sorunları arasında ses kısıklığı başı çekiyor.Ses kısıklığı sorunu yaşayan liderlerden biri de Başbakan Ahmet Davutoğlu oldu. Davutoğlu'nun zaman zaman günde üç kez miting yapması ses tellerine zarar vermişti ancak önceki gün yapılan Samsun mitinginde Davutoğlu’nun ses tonunun normale döndüğü görüldü.
Habertürk’ten Arif Akdoğan’ın haberine göre, Davutoğlu'nun sesindeki düzelmenin nedeni de Samsun mitinginde belli oldu.Davutoğlu'nun kürsünün önünde bulunan bardaktan iki kez özel bir karışım içtiği fotoğraflara yansıdı.Karışımın Davutoğlu'nun sağlık ekibince hazırlanan "ballı ıhlamur" olduğu öğrenildi.
Fitoterapi uzmanları özellikle adaçayı ve ıhlamurun ses tellerini rahatlattığını ve ses tellerindeki sorunların giderilmesine yardımcı olduğunu belirtiyor.
