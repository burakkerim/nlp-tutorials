İsrail'de protesto gösterileri: 23’ü polis 46 yaralı
İsrail'in başkenti Tel Aviv'deki Etiyopya asıllı Yahudilerin "polis şiddetini" protesto ettiği gösteride, 23’ü polis 46 kişinin yaralandığı, 26 eylemcinin gözaltına alındığı bildirildi.
İsrail'de yayımlanan Yehrinot Ahronot gazetesinin haberine göre, Etiyopya asıllı Yahudilerin "ırkçılığı ve polis şiddetini" protesto ettiği gösteride 23’ü polis 46 kişi yaralandı.Tel Aviv’deki Rabin Meydanı'nda toplanan bazı protestocuların, polisin ses ve gaz bombası ile tazyikli su kullanarak müdahalesine, "taş ve pet şişelerle" karşılık verdiği belirtilen haberde, 26 kişinin gözaltına alındığı aktarıldı.Walla News'de yer alan haberde de polisin müdahalesinin ardından dağılan göstericilerden küçük bir grubun yeniden toplandığı, eylemcilerin ırkçılık ve ayrımcılık karşıtı slogan attığı ifade edildi.İsrail Emniyet sözcülüğünden ise olaylarla ilgili henüz resmi bir açıklama yapılmadı.Etiyopya asıllı bir İsrail askerinin, polis tarafından dövülme görüntülerinin ortaya çıkmasının ardından ülkede tansiyon yükselmişti. Binlerce Etiyopya asıllı Yahudi, bugün Tel Aviv'deki Azrieli Kulesi yakınlarında gösteri düzenlemiş, bazı ana yolları kapatmıştı.
