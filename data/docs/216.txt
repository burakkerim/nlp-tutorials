Bakanlık: Çay tek şekerle içilecek, tuzluk kalkacak
Sağlık Bakanlığı, 81 il valiliğine tuz ve şeker kullanımı ilgili genelge gönderdi. Genelgede çay ve kahve ikramlarında tek şeker verilmesi, masalardan tuzlukların kaldırılması gerektiği bildirildi.
Sağlık Bakanı Bakan Mehmet Müezzinoğlu imzalı genelgede kamu kurum ve kuruluşlarında şeker ve tuz kullanımı ile ilgili düzenleme yapılması istendi. Çay, kahve gibi ikramlarda ve kafe, kantin, lokanta, çay ocağı gibi yerlerde tek çay şekerinin ve mümkünse hijyen açısından ambalajlı şekilde sunulması istenen genelgede yemekhane, lokantalarda ise masalardan tuzlukların kaldırılması gerektiği belirtildi.  HASTALIKLARI OLUŞMADAN ÖNLEMEK ÖNEMLİDünyada en önemli halk sağlığı sorunu olarak kabul edilen ve bulaşıcı olmayan hastalıkların, ülkemizde hızla artan ölümlerin başlıca nedenlerinden olduğu belirtilen genelgede, erken ölümlere yol açan ve kişilerin yaşam kalitesini olumsuz etkileyen hastalıklarda önleyici yaklaşımların geliştirilmesinin zorunlu olduğu kaydedildi.
Değiştirilebilir temel risk faktörlerinden olan yetersiz ve dengesiz beslenmenin önlenmesinin bulaşıcı olmayan hastalıklardan korunmada güncel stratejilerden birini oluşturduğu ifade edilen genelgede, "Toplumdaki bireylerin aşırı şeker ve tuz tüketiminin de yer aldığı beslenme bilgi, tutum ve davranışlarını olumlu yönde değiştirecek faaliyetler bu stratejilerin kapsamındadır" denildi.
Bilimsel çalışmalar, Türkiye'de tuz tüketiminin Dünya Sağlık Örgütü'nün önerdiği değerin yaklaşık üç katı olduğunu göstermiştir.
ÖNLENEBİLİR ÖLÜM NEDENLERİ ARASINDA BİRİNCİ SIRADAAşırı şeker ve tuz tüketiminin değiştirilebilir bir sağlıksız beslenme sorunu olduğu hatırlatılan genelgede, şu ifadelere yer verildi: "Özellikle oluşumunda aşırı şeker ve tuz tüketiminin önemli bir etken olduğu obezite, diyabet, hipertansiyon ve kanser gibi bulaşıcı olmayan hastalıklar dünyada önlenebilir ölüm nedenleri içerisinde birinci sırada yer almaktadır. Dünya Sağlık Örgütü'nün son yayınlarında bulaşıcı olmayan hastalıkların ve diş çürüklerinin önlenmesinde günlük şeker alımının, günlük kalori ihtiyacının yüzde 5'ine indirilmesi gerektiğine dikkat çekilmektedir.
