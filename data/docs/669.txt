Kira beyanlarında rekor
Maliye Bakanı Mehmet Şimşek, beyanname veren mükellef sayısı ve beyan edilen kira gelirinde en yüksek rakama ulaşıldığını bildirdi.
Maliye Bakanı Mehmet Şimşek, ilk kez 2012 yılında hayata geçirilen ve mükelleflerin vergi dairesine gitmesine gerek kalmadan beyannamelerini internet üzerinden verebilmelerine imkan sağlayan "Önceden Hazırlanmış Kira Beyanname Sistemi"nin vatandaşlarca benimsendiğini söyledi. Söz konusu sistemle hem vatandaşların hem de Maliye'nin işinin kolaylaştığını dile getiren Şimşek, bu sayede kayıtdışılığın da büyük oranda engellendiğini ve verimliliğin arttığını ifade etti. Bunu da her yıl gelen rakamlarda teyit ettiklerine işaret eden Şimşek, şunları kaydetti: "Yeni sisteme geçtikten sonra rakamlarda her zaman bir yükseliş görüyoruz. Geçen yıla ilişkin de bu yıl beyanname verenmükellef sayısı ve beyan edilen kira gelirinde şu ana kadarki en yüksek rakama ulaşıldı. Bu yıl mart ayında beyanname veren mükellef sayısı geçen yılın aynı ayına göre yüzde 11 artarak, 1 milyon 311 bin 289'a yükseldi. Kiraya verilen ve elde edilen geliri beyan edilen gayrimenkul sayısı da geçen yıla göre yüzde 10 arttı ve 2 milyon 865 bin oldu. Aynı şekilde, bu döneme ilişkin 26 milyar 250 milyon 891 bin 263 lira kira geliri beyan edildi. Bu rakam, geçen yılkikira beyanından yüzde 21 daha fazla. Bu gelir üzerinden hesaplanan vergi de geçen yılın aynı dönemine oranla yüzde 23 arttı ve 3 milyar 825 milyon 721 bin 653 lira oldu."
