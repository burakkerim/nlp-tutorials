"Uluslararası Oyun ve Oyuncak Kongresi" başladı
"Uluslararası Oyun ve Oyuncak Kongresi" Erzurum'da başladı.
Atatürk Üniversitesi İletişim ve Açıköğretim fakültelerince organize edilen "Uluslararası Oyun ve Oyuncak Kongresi"nde, çeşitli disiplinlerden bilim insanları ve araştırmacılar, "oyun" konusunu değerlendirmek üzere Palandöken Kayak Merkezi'ndeki bir otelde bir araya geldi.
Kongrenin Onursal Başkanı da olan Rektör Prof. Dr. Koçak, yaptığı konuşmada, "üniversiteler kuran üniversite" adına yakışır biçimde, "bilgi birikimine katkıda bulunmayı" temel misyonu edinmiş Atatürk Üniversitesinin, her yıl ulusal ve uluslararası ölçekte sayısız akademik etkinliğe imza attığını dile getirdi.
Koçak, gelecek nesillerin inşasında önemli bir faktör olan oyun ve oyuncakların da uzmanlık istediğini ifade ederek, "İnsan yaşamının önemli bir parçasını oluşturan ve önemli bir iletişim, etkileşim aracı olan oyunu ve insanın oyunlarına eşlik eden, bir kültür, insan zekasının bir ürünü olan oyuncağı çeşitli boyutlarıyla ele alan 'Uluslararası Oyun ve Oyuncak Kongresi'nin de interdisipliner bağlamda, birçok bilim insanının etkileşimini ve bilgi birikimini ortaya koyması bağlamında bir açılım sağlayacağı kanaatindeyiz. Bu bağlamda, birlikteliğimize vesile olan bu etkinliğin değeri tartışılamaz" dedi.
Atatürk Üniversitesi İletişim Fakültesi Dekanı Prof. Dr. Uğur Yavuz ise insanoğlunun aktif rol aldığı tarihsel serüveni içerisinde oyunun, varoluşun, toplumsallaşmanın, etkileşimlerin temel aracı olduğunu ve insanın olduğu her yerde oyunun izlerine rastlandığını ifade etti.
Kongreyi düzenlerken farklı disiplinlerden bilim insanları ve araştırmacıları bir araya getirmeyi hedeflediklerini belirten Yavuz, şöyle devam etti:
"Bu kongreyi gerçekleştirmek üzere yola çıkarken ve kongremize ilişkin olarak kaydettiğimiz tüm aşamalardaki temel hedefimiz, bu konuda yürütülen akademik çalışmaların zenginliğini ortaya koymak, farklı yaklaşımları bir araya getirmek ve ortak çıkarsamalarda bulunmaktı. Gerek kongremize duyulan ilgi, gerekse katılımcılarımızın tüm süreçte bizlere yansıttıkları iyi niyetli yaklaşımları, ne kadar önemli ve değerli bir konuyu ele aldığımızı bizlere bir kez daha göstermiş bulunuyor."
Atatürk Üniversitesi Açıköğretim Fakültesi Dekanı Prof. Dr. Üstün Özen de oyunun sadece çocukluk dönemiyle sınırlı olmadığına, yaşamın her anında çok farklı kurgulamalar çerçevesinde insanoğluna eşlik eden bir olgu olduğuna dikkati çekti.
Özen, Uluslararası Oyun ve Oyuncak Kongresi'nin insanı, insanı var eden koşulları, insanın yaşam biçimini ve tarihsel süreç içerisinde geçirdiği dönüşümleri anlamak açısından önemli olduğunu dile getirdi.
Kongreye davet edilen SOCAR firmasının Türkiye Başkanı Kenan Yavuz, ekonomi ve kültür konuları ile yakından ilgilenen İngiltere Loughborough Üniversitesinden Prof. Dr. Graham Murdock, edebiyatçı ve oyuncak koleksiyoneri Yalvaç Ural ile İngiltere'den Play to Connect yapısı altında alana ilişkin seminerler veren Yeşim Kunter, oyun ve oyuncak konularını farklı açılardan ele aldı.
Atatürk Üniversitesi İletişim ve Açıköğretim fakülteleri işbirliğinde gerçekleştirilen kongrede, Abant İzzet Baysal Üniversitesi Güzel Sanatlar Fakültesi Dekanı Prof. Dr. Nesrin Kalyoncu ve Mimar Sinan Güzel Sanatlar Üniversitesi Enformatik Bölümü Öğretim Görevlisi Salih Akkemik tarafından da atölye çalışmaları yapılıyor.
Kongrenin ilk iki gününde eş zamanlı olarak, 6 salondaki 34 oturumda 172 bildirili sunum yapılacak. 10 atölye çalışmasının yürütüleceği kongrede, 4 Oyuncak Sergisi de düzenlenecek.
