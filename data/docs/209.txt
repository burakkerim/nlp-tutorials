Bölüm 22: Çatkapı günü
Kendine güzellik yapmak isteyenler için kolay bir tarif
Evde 1-2 kişi yaşayan öğrencilerin, kendine güzellik yapmak isteyenlerin hızlıca yapabileceği hatta misafir bile ağırlayabileceği tarifler vereceğim. İlki, yıllardır yaptığım lavaştan pizzanın bir versiyonu. İkincisi de en sevdiğim meyve olan şeftalinin, vişneyle buluşmasıyla ortaya çıkan, dondurmalı nefis bir tatlı.
Lavaştan Karizmatik Pizza
1 adet lavaş ekmek
6 çorba kaşığı domates püresi
1 diş sarımsak
3 dal zahter kekik
4 çorba kaşığı zeytinyağı
150 gr köy peyniri
5 dilim füme et
1/2 avuç kaju
1/2 bağ bebek roka
1 çay kaşığı tuz
1 çay kaşığı karabiber
1/2 çay kaşığı toz şeker
Tepsi için,
Un
Bu tarifle, canınız pizza çektiğinde dışarıda sipariş ettiğinizden daha kısa zamanda hem malzemesi bol hem de çıtır çıtır basit bir pizza yapmak inanın çok kolay ve keyifli!
6 çorba kaşığı domates püresini mutfak robotunuza koyun. Üzerine, 1 diş sarımsak, 1 dilim füme et, 3 çorba kaşığı zeytinyağı, 3 dal zahter kekik, 1’er çay kaşığı tuz ve karabiber ve yarım çay kaşığı toz şekeri ekleyip pürüzsüz bir kıvam alana dek çalıştırın. Burada pizza sosunun sırrı içindeki bir dilim füme et ve şeker. Füme et pizza sosuna daha kallavi ve doygun bir tat veriyor. Şeker ise domatesin asiditesini azaltıp tadını yukarı çıkarıyor.
Fırın tepsisine biraz un serpip üzerine 1 adet lavaş ekmeği koyun. Ekmeğin üzerine hazırladığınız sosun 2/3’ünü dökün. Üzerine 150 gr köy peynirini-yarım kalıp kadar yeterli olacaktır- rendeleyin. Köy peyniri İtalyanların mozzarellası gibi yarı taze bir peynir. Hemen hemen her şehrimizin kendine ait bir köy peyniri var. Ardından 1/2 avuç kajuyu elinizle ikiye bölüp üzerine serpin. Kalan sosu da üzerine gezdirip altlı üstlü çalışan 200 derecelik fırının önce en altında 2 dakika sonra da en üst rafında 2 dakika pişirin. Fırından çıkarıp 1 çorba kaşığı kadar zeytinyağını gezdirin, ardından kalan 4 dilim füme eti yerleştirin. Etler çok büyük ise ikiye bölüp koyabilirsiniz. Yarım bağ bebek roka yapraklarıyla her lokmada ferahlık veren dokunuşu yapıp, servis edebilirsiniz.
Çatkapı Misafir Tatlısı
1 çorba kaşığı tereyağı
2 adet komposto şeftali
1 kepçe komposto vişne
4 çorba kaşığı vişne şerbeti
2 çorba kaşığı şeftali şerbeti
2 dal nane
2 top kaymaklı  kesme dondurma
10 tane yulaflı bisküvi
Kompostonun güzelliğinden pratik bir şekilde faydalanabileceğiniz, 5 dakikada hazırlayacağınız nefis bir tatlı tarifim var.
1 çorba kaşığı tereyağını tavada eritip, kızdırın. Şeftali kompostosundan 4 parça yarım şeftaliyi yani toplamda 2 şeftaliyi ve vişne kompostosundan 1 kepçe vişneyi sularını süzerek alıp, tavaya atın. Komposto olduğu için ben hiç şeker eklemiyorum ama önümüz yaz siz eğer taze kullanırsanız biraz esmer şeker hatta biraz da pekmez ekleyip deneyebilirsiniz. Meyveleri 2-3 dakika kadar kızartın, güzel, kahverengi bir renk alacaklar. Sıcak tavaya 2 çorba kaşığı şeftalili şerbetten, 4 çorba kaşığı kadar da vişneli şerbetten ekleyin ve altını kısın. 2-3 dakika sonra kalınlaşıp, lezzetli bir sos haline gelecektir.
Tavadaki meyveleri ve sosu eşit şekilde 2 adet servis tabağına bölüştürün. Kenarlarına 1’er top kaymaklı kesme dondurma koyun. 10 adet yulaflı bisküviyi havanda ezin ve özellikle dondurmanın üzerine çok gelecek şekilde tabağın kenarı boyunca gezdirin. Arzu ederseniz nane yaprakları ile süsleyip servis edebilirsiniz. Her lokmada hem meyvelerden hem dondurmadan hem de bisküvi kıtırlarından mutlaka alın. Bu kadar kısa sürede mutlu olmanın kolaylığını fark edince beni de hatırlarsanız ne mutlu bana.
Çatkapı misafir tatlısı
