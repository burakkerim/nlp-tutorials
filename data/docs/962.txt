François Michelin hayatını kaybetti
Michelin'in efsanevi yöneticisi François Michelin, 89 yaşında vefat etti.
Fransız Lastik Firması Michelin'in efsanevi yöneticisi François Michelin'in 89 yaşında hayatını kaybettiği bildirildi.
Michelin firmasından yapılan yazılı açıklamada, François Michelin'in bütün hayatını firmanın hizmetine adadığı ve yönetimi oğlu Edouard'a devredene kadar 47 yıl boyunca sürdürdüğü belirtildi.
Michelin'in yönetiminde şirketin daha önce hiç olmadığı kadar gelişme kaydettiğine değinilen açıklamada, Fransız iş adamının kalite ve yenilik konularına gösterdiği titizlikle firmayı uluslararası boyutlara taşıdığı vurgulandı.
Firmanın kurucularından Edouard Michelin'in torunu François Michelin, Fransa'nın Clermont Ferrand kentinde 1926 yılında dünyaya geldi. Michelin, Paris'te matematik eğitimi aldıktan sonra 1951 yılında Michelin firmasında çalışmaya başladı.
Firmanın 1955-2002 yılllarında yöneticiliğini üstlenen Michelin, şirketi dünyanın en büyük 2. lastik üreticisi haline getirmişti.
