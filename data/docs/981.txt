Kanser ilaçlarının eczanelerde satışına yasak getirildi
Sağlık Bakanlığı, kanser ilaçlarının eczanelerde satışına yasak getirdi. Bakanlık genelgesine göre 1 Temmuz’dan itibaren kanser ilaçlarını hastaneler verecek. Cirosunun %10’unu bulan bu gelirden mahrum kalacak eczacılar değişikliğe tepkili.
Türkiye Kamu Hastaneleri Kurumu tarafından antineoplastik ilaçların temini ile ilgili bir genelge yayınlandı. Genelgede kemoterapide kullanılan ilaçların eczanelerden alındığı bildirildi. Ancak 1 Temmuz’dan itibaren bu sistemde değişikliğe gidileceği, kanser ilaçlarının hastaneler tarafından hastaya sunulacağı dile getirildi. Genelgede şu ifadelere yer verildi: “Günübirlik kemoterapi tedavilerinde 1 Temmuz 2015 tarihine kadar kullanılacak olanların hastaya reçete edilerek serbest eczanelerden temin ettirilmesini, 1 Temmuz 2015 tarihinden itibaren günübirlik tedaviler dahil yatarak tedavilerde kullanılacak kanser ilaçlarının ise genel sekreterliğinizce hastaya reçete edilmeyecek şekilde satın alma süreçlerinin planlamasını, sağlık tesislerinin bilgilendirilmesi yönünde gerekli tedbirlerin alınmasını ve konunun takibinin genel sekreterliğinizce hassasiyetle yapılmasını önemle rica ederiz.”KARARA ECZACILIK ÖRGÜTLERİ TEPKİ GÖSTERDİ Uygulamaya tepkili olan Tüm Eczacı İşverenler Sendikası (TE¬İS) Genel Başkanı Nurten Saydan, Danıştay’a dava açacaklarını bildirdi. Hastanede ilaç bulundurmanın büyük risk taşıdığına değinen Saydan, “İlaç çalınma olaylarını duyuyoruz. Kanser ilaçlarını korumayacaklar” dedi.Saydan, bu ilaçların kanser hücrelerinin üremesini önlemek için kullanıldığını ifade etti. İlaçların çok pahalı olduklarını ancak belli bir fiyat aralığı belirtilemeyeceğini savundu. Türkiye Eczacılar Birliği (TEB) Genel Sekreteri Harun Kızılay da kanser tedavisinde kullanılan antineoplastiklerin satılan ilaçların yüzde 10'unu oluşturduğuna işaret etti. 2014 tüketim maliyetinin 1,3 milyar TL olduğunu açıklayan Kızılay, “Eczaneler kanser ilaçlarından yılda 120 milyon TL kazanıyor. Bu para, yeni uygulamayla bakanlığa aktarılacak” ifadesini kullandı..Sağlık Bakanlığı ise hangi ilacın hastanelere devredildiği yönündeki soruları cevapsız bıraktı.
