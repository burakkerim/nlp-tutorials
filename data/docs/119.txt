Kendine özgü bir tasarıma sahip Citroen C4 Cactus'ü sizin için test ettik
Sıra dışı görünümü nedeniyle dikkat çeken, cesur adımlarla risk alınarak üretilen Citroen C4 Cactus’ü ntv.com.tr okuyucuları için test ettik.
FOTO GALERİ
Sıradışı otomobil Citroen Cactus
Otomotiv sektöründeki tasarım savaşları her geçen gün daha da şiddetlenerek devam ediyor. Markalar kendilerine özgü dizaynlarla yeni modellerini şekillendiriyor. Bazı markalar tasarımlarda bir devamlılık elde etmek amacıyla yeni otomobillerinde çok büyük değişikliklere gitmiyor. Adeta beğenilen, çok satılan bir aracın değişik boyutlardaki kardeşleri üretilerek model yelpazesi yaratılıyor. Fakat tıpkı Citroen gibi birçok markadan da cesur adımlar geliyor. İşte büyük risk alınarak tasarlanan ve piyasaya sürülen C4 Cactus de bu örneklerden biri.
Citroen C4 Cactus'ün test videosunu izleyin
İlk bakışta dikkatleri üzerine çeken Citroen C4 Cactus’un gerçekten alışılmışın dışında bir görünümü var. Aracın ön yüzünde dikkat çeken noktaların başında büyük marka logosu, kaş şeklinde gözüken, üst tarafa konumlandırılmış ince LED gündüz farları ve Air Bump’lar içine yerleştirilen farlar geliyor. 
NEDİR BU AİR BUMP?Şüphesiz aracın yan tasarımında da göze çarpan en önemli nokta Air Bump adı verilen kaplamalar. Yumuşak deriyle kaplı bu hava kapsülleri adeta amortisör görevini üstlenerek aracı ufak darbelerden koruyor. Termoplastik polüretan adlı özel bir malzemeden üretilen Air Bump’lar renk atmama özelliğine sahip. Darbe alır ve kullanılamaz hale gelirse yenisiyle kolayca değiştirilebiliyor. Bu nedenle özellikle park veya manevra sırasında oluşabilecek birçok çizik ve ufak hasarı engelleyebiliyor. Air Bump’lar sayesinde küçük hasarlarda araç boyatılmadığı için, otomobilin ikinci el değerinde de herhangi bir kayıp yaşanmıyor.
Air Bump'lar kullanılamaz hale gelirse yenisiyle kolayca değiştirilebiliyor.
Çikolata, koyu gri, kum gri ve siyah olmak üzere dört farklı renkte sunulan Air Bump’lar Citroen C4 Cactus’un dış görünümünü belirleyen en önemli öğeler. Bu nedenle ön ve yan tarafta kullanılan ‘Air Bump’lara arka tasarımda da rastlıyoruz. Park ederken veya geri hareket ederken yapılan manevra hataları nedeniyle oluşabilecek hasarlar için otomobilin bagaj kapağı ve arka tamponu da hava kapsülleriyle kaplanmış.
VİTES KOLU YOK TUŞLAR VAR
Cactus, C4 olarak adlandırılsa da C3’ün geliştirildiği PF1 platformunu kullanıyor. 4.16 m uzunluğa, 1.73 m genişliğe ve 1.48 metre yüksekliğe sahip araç, standart Citroen C4’ten 16 cm daha kısa, 6 cm daha dar ve 4 cm daha alçak. Cactus’ün 358 litrelik bagaj hacmiyse standart C4’ten 22 litre daha düşük.
Nissan Juke, Renault Captur, Peugeot 2008 gibi önemli rakipleri bulunan Citroen C4 Cactus’un iç mekanı da alışılmışın dışında detaylara sahip. İlk göze çarpan nokta; otomobilde standart bir vites kolunun bulunmaması. Markanın ‘Easy Push’ olarak adlandırdığı sistem sayesinde otomobilin vites sistemi konsola yerleştirilen tuşlarla kontrol ediliyor. Araç tıpkı otomatik şanzımanlarda olduğu gibi ‘D’ harfine basıldığında ileriye doğru, ‘R’ harfine dokunulduğunda geriye doğru hareket ediyor. ‘N’ harfiyle boşa alınan aracı bu sistemle kullanmak ilk başlarda biraz garip geliyor, ama kısa sürede alışılıyor ve herhangi bir sorun yaşanmıyor. 
Vites kolu olmadığı için orta alanda önemli bir boşluk elde edilmiş ve eşya gözü olarak değerlendirilmiş. Fakat görüntüsünü beğensem de tasarım bütünlüğünü bozan, oldukça büyük tasarlanmış el freni kolunu sevemedim. Çünkü büyük el freni eşya bölmelerine ulaşımı da güçleştiriyor. Bence, böyle teknolojik detaylara ve farklı bir görünüme sahip, 2014 ‘TECHNOBEST’ ödülünü alan C4 Cactus’e tıpkı vites sistemi gibi bir düğmeyle kontrol edilebilen elektronik park freni çok yakışırdı.
Tüm Otomobil Testleri
En zor şartlarda konforu yaşayın
Yeni MINI'yi sizler için test ettik
ntv.com.tr okurları için test ettik
Yeni BMW 220d'yi test ettik
Yeni Scirocco'yu test ettik
KALİTELİ MALZEMEOtomobilin iç mekanın malzeme kalitesi rakiplerinden geri kalmayacak düzeyde, fakat kokpitte alışılmadık farklılıklar mevcut. Örneğin; 8,5 litrelik özel dizayn torpido nedeniyle yolcu hava yastığı konsolun yerine Cactus’un tavanına yerleştirilmiş. Aracın neredeyse tüm kontrolleri konsolun ortasına yerleştirilen 7 inç’lik dokunmatik tablet ekrandan yapılıyor. Birçok sürücü tüm kontrollerin buradan yapılmasını tercih etmeyebilir, ama alıştıktan sonra sistemin kolay kullanılan keyifli bir yol arkadaşına dönüştüğünü söyleyebilirim. Tek sorun ekranın sürücüye dönük olmaması. 
Otomobilin koltukları da sıra dışı tasarımdan payına düşeni almış. Aracın ön koltukları tek parça olabiliyor. Tıpkı eski Amerikan araçlarında olduğu gibi tek parça kanepe görünümlü ön koltuklar hoş bir görüntü oluşturuyor. İç mekandaki en büyük dezavantaj arka camların tamamen açılamaması. Şöyle ki; arka kapılarda eski ‘kelebek cam’ olarak tanımlanan tasarıma yer verilmiş. Arka koltuklarda oturanlar camları sadece hafifçe dışarı doğru açılabiliyor. Karartılmış arka camlarında etkisiyle arka bölümün çok ferah olmadığını söyleyebilirim. Bence ferahlık hissini artırmak için C4 Cactus mutlaka cam tavanla birlikte satın alınmalı. Ama hatırlatmakta fayda var; araçta ‘Live’, ‘Feel’ ve ‘Shine’ olarak adlandırılan 3 farklı donanım seçeneği mevcut. 1.250 TL fiyat etiketine sahip cam tavan sadece en üst donanım ‘Shine’ paketinde istenebiliyor.
ORTALAMA 5.2 LİTRE YAKIT SARFİYATICitroen C4 Cactus’de 1.2 litre 82 beygir benzinli ve bizim test aracımızda da görev yapan 1.6 litre 92 beygir dizel motor seçenekleri bulunuyor. Benzinli versiyonda 5 ileri manuel ve otomatikleştirilmiş şanzıman seçilebiliyor. Dizel versiyondaysa sadece 6 ileri otomatikleştirilmiş ETG6 adı verilen bir şanzıman görev yapıyor. Açıkçası en üst donanım seviyesindeki 92 beygirlik dizel test aracımızın performansını yeterli buldum. Ama şanzımanın keyif verdiğini söyleyemem. Özellikle hızlanmak istediğinizde vites geçişlerini sarsıntılı ve bekleyerek gerçekleştiren bu vitesin C4 Cactus’e yakışmadığını düşünüyorum. 
Standart Citroen C4’ten 200 kg daha hafif olan Cactus’un fabrika verisi yakıt tüketimi ortalama 3.6 litre. 1055 kg boş ağırlığı bulunan test aracımızla 100 kilometrede ortalama 5.2 litre yakıt harcadık. 12.6 saniyede 0-100 km/s hızlanmasını tamamlayan aracın yumuşak süspansiyonları sürüşte konforu artırmış, ama virajlarda zorlandığında önden küçük kaymalara neden olabiliyor.
GENEL DEĞERLENDİRMECitroen C4 Cactus tasarımı ve özellikleriyle gerçekten cesur bir model. Görünüşünü beğendiğim ve genel anlamda performansını yeterli bulduğum aracın farklı model arayanlar için iyi bir seçenek olduğunu düşünüyorum. C4 Cactus’un benzinli versiyonu 56.200 TL’den, dizel versiyonuysa 67.600 TL’den başlıyor. Bizim kullandığımız en üst donanım 1.6 litre 92 beygir gücündeki dizel otomatik test aracının fiyatıysa 72.100TL.
Test Yazısı: Onur AkçayFotoğraflar: Murat ŞahinTeknik özellikler 1.6 litre dizel92 hp @ 3750 d/d230nm @ 1750 d/dKarma yakıt tüketimi 9.1 litre0-100 km/s : 12.6 saniyeMaksimum hız: 180 km/sTest aracı fiyatı: 72.100 TL
