Kastamonu'da kuş gribi virüsü tespit edildi
Gıda Tarım ve Hayvancılık Bakanlığı'ndan yapılan açıklama, Kastamonu'nun Küre ilçesi İkizciler Köyü'nde kuş gribi virüsü tespit edildiği, bu nedenle de karantina tedbirleri alınıp bölgede bulunan kanatlı hayvanların itlaf edildiği duyuruldu.
Bakanlıktan yapılan yazılı açıklamada, 2014 yılı Kasım ayından itibaren İtalya, İngiltere, Almanya, Hollanda, Bulgaristan ve Romanya'da kuş gribi hastalığının görülmesi üzerine, Türkiye'de de bu yıl Kuş Gribi Mücadele Acil Eylem Planı çerçevesinde takip, kontrol ve tatbikat yapıldığı ifade edildi.
Bu çerçevede yapılan çalışmalar neticesinde Kastamonu'nun Küre İlçesine bağlı İkizciler köyü Koçcağız mahallesinden Etlik Veteriner Kontrol Merkez Araştırma Enstitüsü Müdürlüğü'ne intikal eden numunedeki analizlerde Kuş Gribi virüsünün tespit edildiği belirtildi.
Hastalığın görüldüğü köyde her türlü kordon ve karantina tedbirleri alındığının altının çizildiği açıklamada, gerekli temizlik ve dezenfeksiyon işlemlerinin gerçekleştirildiği vurgulandı.
Koçcağız mahallesindeki kanatlı hayvanların itlaf edildiğini bildirilen açıklamada, "Koçcağız mahallesi diğer yerleşim yerlerinden uzakta orman içinde izole bir konumda olup, Küre ilçesinde herhangi bir ticari entegre kanatlı kümesi bulunmamaktadır. Bölge halkı hastalık hakkında bilgilendirilmekte olup, insan ve hayvan sağlığına yönelik her türlü tedbir alınmıştır" ifadesine yer verildi.
