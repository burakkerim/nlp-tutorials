7 yaşındaki Melisa indiği servis aracının altında kaldı
Bursa'da 7 yaşındaki Melisa, indiği okul servisinin arka tekerinin altında kaldı. Ağır yaralı halde hastaneye kaldırılan talihsiz çocuk kurtarılamadı.
Bursa'nın Gemlik ilçesi'nde indiği servis aracının hareket etmesiyle arka tekerleğin altında kalan 7 yaşındaki Melisa Okumuş ağır yaralı olarak kaldırıldığı hastanede hayatını kaybetti.
Gemlik İlçesi'nde ilköğretim okulu öğrencisi Melisa Okumuş, okul çıkışında 57 yaşındaki Yılmaz Bayraktar yönetimindeki servis minibüsüyle evine geldi.
Melisa Okumuş, araçtan indiği sırada hareket eden minibüsün altında kaldı. Çevredekilerin bağırması ile aracını durduran Yılmaz Bayraktar aşağıya indiğinde Melisa Okumuş'u yerde yatarken gördü.
Haber verilmesi sonucu olay yerine gelen 112 Acil Servis ekipleri tarafından yapılan ilk müdahalenin ardından özel bir hastaneye götürülen Melisa Okumuş doktorların tüm müdahalelerine rağmen hayatını kaybetti.
Olaydan sonra gözaltına alınan emekli polis memuru olduğu öğrenilen servis şoförü Yılmaz Bayraktar verdiği ifadesinde çocuğu hostesin indirmesinden sonra hareket ettiğini ve bir ses duyması üzerine aracı durdurduğunu söyledi.
Kaza haberi üzerine hastaneye gelen Ayşe- Hamza Okumuş çifti, kızları Melisa'nın öldüğünü öğrenince sinir krizleri geçirdiler.Kaza ile ilgili soruşturma sürüyor.
