Nepal'deki Türk turistler yurda döndü
Nepal'daki 7.8 büyüklüğündeki deprem sırasında ülkede olan Türk turistler THY uçağıyla yurda döndü.
Aralarında Türk ve yabancı yolcuların da bulunduğu Türk Hava Yolları'nın (THY) Katmandu-İstanbul seferini yapan uçak, Türkiye'ye geldi.  Depremle sarsılan başkent Katmandu'daki Tribhuvan Uluslararası Havaalanı'ndan kalkan THY'ye ait tarifeli uçakla Atatürk Havalimanı'na ulaşan 242 yolcu, pasaport işlemlerinin ardından bagajlarını aldı.  Burada gazetecilere açıklama yapan yolculardan Celal Dağdeviren, tur şirketiyle gittikleri Katmandu'daki tapınakları gezerken deprem olduğunu söyledi.  Dağdeviren, deprem sırasında binaların yıkıldığını ve panik halinin başladığını ifade ederek, "Bugün de havalimanında beklerken korkunç bir sarsıntı daha oldu. Kapılar açıldı. Uçakların bulunduğu alana dolduk. Orada bekledik. O şekilde uçağa bindik. Memleketimize geldiğimiz için çok mutluyuz" diye konuştu.
"ÇADIR, BATTANİYE VE SU İHTİYACI VAR" Tatil yapmak için eşiyle Katmandu'da bulunan Dinçer Yazıcı da depremin olduğu gün şehir merkezinde olduklarını anlattı. Türkiye'ye dönmeye hazırlanırken böyle bir felaket yaşandığını dile getiren Yazıcı, "Deprem sırasında çok büyük bir gürültüyle bütün o tapınaklar yerle bir olmaya başladı. Biz de dördüncü kattan o anları kameraya çektik" dedi.  Sibel Yazıcı ise gezdikleri mekandaki merdivenlerden indikten kısa bir süre sonra bütün binaların yerle bir olduğunu belirtti. Yazıcı, depremden etkilenen halkın sokaklarda çok zor durumda yaşadığına işaret ederek, Nepal'e acil olarak çadır, battaniye ve su gönderilmesi gerektiğini bildirdi. Depremden sonra hiç uyumadıklarını aktaran Yazıcı, sürekli artçı sarsıntılar meydana geldiğini söyledi. Yazıcı, daha sonra fotoğraf makinesinde bulunan deprem anlarını gösteren videoyu basın mensuplarına izletti.
