Garsona 3 bin dolar bahşiş
New York'ta bir adam, garson kadına 3 bin dolarlık (Yaklaşık 8 bin lira) bir bahşiş bıraktı.
ABD'nin New York eyaletinde yaşayan Mike isimli adam düzenli gittiği restorandaki kadın garsona, 43 dolarlık hesap için, 3 bin dolar bahşiş bıraktı.
Mike neden bu kadar yüklü bir  bahşiş bıraktığı sorulduğunda "Bu kadın bize 1 yıldır servis yapıyor ve son zamanlarda zor günler geçiriyor. Sohbet ettiğimiz sırada bize geçen ay borçlarından dolayı evinden de çıkarıldığını söyledi. Kendisi çok iyi ve sevgi dolu bir insan" şeklinde konuştu.
Soyisminin gizli kalmasını isteyen Mike isimli müşteri bu hareketini bir vakfın başlattığı yardımlaşma projesi kapsamında yaptığını belirtti. ReesSpecht Life adlı vakıf başlattığı yardım hareketiyle ihtiyacı olanlara yardım ederek dünyayı daha iyi bir yer haline getirmeyi amaçlıyor. Yardım alan insanlar da başka yardıma muhtaç kişilere yardım ederek adeta bir "iyilik zinciri" oluşturulmasına katkıda bulunuyor.
Yardım hareketi 22 aylık oğlunu kaybeden Ray Specht isimli bir öğretmen tarafından 2012'de başlatıldı. Mike garsondan iyilik zincirini devam ettirmesini istedi.
