Galatasaray ile Torku Konyaspor 28. maça çıkıyor
Galatasaray ile Torku Konyaspor, yarın yapılacak maçla lig tarihinde 28. kez karşı karşıya gelecek. İki takım arasında geride kalan 27 lig maçından 21'ini Galatasaray, 2'sini Konyaspor kazandı, 4 karşılaşma da berabere sonuçlandı.
Sarı-kırmızılıların 58 golüne, yeşil-beyazlılar 16 golle yanıt verebildi. Sezonun ilk yarısında Konya'da yapılan maçı Galatasaray 5-0 kazandı.
KONYASPOR 16 MAÇTIR GALİBİYETE HASRET
Torku Konyaspor, Galatasaray'ı ligde 16 maçtır yenemiyor. Sarı-kırmızılı ekip karşısında ligdeki son galibiyetini 2003-2004 sezonunun ilk yarısında evindeki maçta 1-0'lık sonuçla alan Torku Konyaspor, rakibiyle daha sonra yaptığı 16 karşılaşmadan 13'ünü yitirdi, 3'ünde berabere kaldı, hiç galip gelemedi.
GALATASARAY EVİNDE HİÇ YENİLMEDİ 
Galatasaray ile Torku Konyaspor arasında İstanbul'da yapılan 13 lig maçından 12'sini sarı-kırmızılılar kazandı, 1'i berabere bitti, yeşil-beyazlılar deplasmanda hiç galip gelemedi.
Konyaspor deplasmandaki tek puanını 2006-07 sezonunda 3-3'lük beraberlikle aldı.
İstanbul'da ev sahibi ekip 40, konuk takım ise 11 gol attı.
Geçen sezon İstanbul'da yapılan maçı Galatasaray 2-1 kazandı.
EN FARKLI GALİBİYETLER
2007-2008 sezonunda İstanbul'da yapılan ve sarı-kırmızılı takımın cezası nedeniyle seyircisiz oynanan maçı Galatasaray 6-0 kazanırken, bu sonuç, iki takım arasında lig tarihindeki en farklı skorlu karşılaşma oldu.
Konyaspor ise Galatasaray karşısındaki iki galibiyetini de 1-0'lık sonuçlarla aldı.
