Sepsis, her 3 saniyede 1 kişiyi öldürüyor
Küresel bir sağlık sorunu olan sepsisten, dünya genelinde her 3 saniyede 1 kişi hayatını kaybediyor. Sepsisin Türkiye'deki seyri ile ilgili net bir bilgi yok ama her yıl 150 ile 200 bin kişinin bu sebepten öldüğü tahmin ediliyor.
Türk Yoğun Bakım Derneği, Lütfi Kırdar Kongre ve Sergi Sarayı'nda "20. Uluslararası Yoğun Bakım Sempozyumu" düzenledi.Sempozyum kapsamında Dünya Yoğun Bakım Dernekleri Federasyonu Başkanı Prof. Dr. Jean-Louis Vincent, Küresel Sepsis Birliği (GSA) Başkanı Prof. Dr. Konrad Reinhard ve Türk Yoğun Bakım Derneği Başkanı Prof. Dr. Necmettin Ünal'ın katılımıyla basın toplantısı yapıldı.Necmettin Ünal, sepsisin halk arasında "kan zehirlenmesi" olarak yanlış adlandırıldığına değinerek, sepsisi, "enfeksiyonlara karşı vücudun verdiği kontrolsüz yanıtın kendi doku ve organlarında zarar vererek, ölüme kadar giden organ disfonksiyonları oluşturması" şeklinde tanımladı.Erken tanı ve tedavi yapılamaması, kaçınılmaz bir şekilde çoklu organ yetmezliği ve ardından ölümle sonuçlandığını dile getiren Ünal, alınan önlemlere rağmen sepsisin görülme sıklığı her yıl yaklaşık yüzde 13 oranında artış gösterdiğini kaydetti.
Prof. Konrad Reinhard, Prof. Necmettin Ünal, Prof. Jean-Louis Vincent
Ünal, sepsisin, dünyada 30 milyon civarında insanı etkileyen ve 8 milyondan fazla kişinin ölümüne yol açan bir sağlık sorunu olduğuna dikkati çekerek, "Dünyada sepsisten her 3 saniyede 1 kişi ölüyor ve yakın zamanda yapılan çalışmalar yoğun bakım ünitelerinde sepsis nedeni ile tedavi edilen hastaların üçte birinden fazlasının kaybedildiğini gösteriyor" diye konuştu.Sepsisten ölüm oranlarının ülkeye, yoğun bakıma ve alınan önlemlere göre değişiklik gösterdiğini anlatan Ünal, "Ölüm oranları yüzde 30-60 arasında değişiyor. Bunun en ileri formu olan septik şok yani kan basıncının düzeltilemez şekilde düştüğü durumlarda ölüm oranı yüzde 80'lere kadar çıkıyor. Bu, hem halk sağlığı hem maliyet açısından ciddi problem. Çünkü Avrupa'da bir sepsis hastasının sadece hastane maliyeti 25 bin avro. Türkiye'de sepsisin ne sıklıkta görüldüğü hakkında net bir bilgi yok. 'Türkiye'de her sene 150-200 bin kişi sepsisten kaybediyoruz' diye tahmin ediyorum" dedi."ANTİBİYOTİK DİRENCİ ÇOK ÖNEMLİ BİR SORUN"Prof. Dr. Jean-Louis Vincent da yoğun bakım ünitesine kabul edilecek hasta türlerini seçerken dikkatli olmak gerektiğini vurguladı.Antibiyotik direncinin yoğun bakımı nasıl etkilediğine ilişkin bir soru üzerine Vincent, antibiyotik direncinin dünya çapında önemli bir sorun olduğuna dikkati çekerek, antibiyotiklerin sadece yoğun bakım, hastane ve hastane dışındaki doktorlar tarafından değil, veterinerler tarafından da gereğinden fazla kullanıldığını dile getirdi. Vincent, bu konuda ortaklaşa bir şeyler yapılması ve antibiyotik tedavisindeki yükü azaltmak gerektiğinin altını çizerek, dirençli organizmalara odaklanmanın önemine dikkat çekti. "TEMİZ BAKIM SAĞLAYARAK BUNU BAŞARABİLİRİZ"Prof. Dr. Konrad Reinhard ise Sepsisi önleyebilmek için öncelikle enfeksiyonların önlenmesi gerektiğini vurguladı ve şöyle konuştu:
Prof. Konrad Reinhard, Prof. Emin Gümüş
"Bunun bir yolu da aşı. Sıtma, ebola, influenza gibi hasalıklar çok kolay sepsise dönebiliyor. Aşı burada bir seçenek. Sepsis vakaları içinde yüzde 5-10'unun hastanede önlenebildiğini görüyoruz. Temiz bir bakım sağlayarak, hastanedeki hijyen koşullarını sağlayarak bunu başarabiliriz. Hastalık görülme sıklığını azaltmak için sepsisin olabildiğince erken dönemde tespit edilmesi, tanısının konulması, ilk organ disfonksiyonu belirtileri ortaya çıktığında bu belirtilerin çok net anlaşılabilmesi gerekiyor."SAĞLIK BAKANI MÜEZZİNOĞLU'NA ÖDÜLSempozyum kapsamında ilk kez bir sağlık otoritesine, Sağlık Bakanı Mehmet Müezzinoğlu'na sepsis farkındalığını artırmaya yönelik yapılan çalışmalardan dolayı ödül verildi. Ödülü, Sağlık Bakanlığı Müsteşarı Prof. Dr. Emin Gümüş aldı.Bu arada, Türk Yoğun Bakım Derneği, 2021'de yapılacak "Dünya Yoğun Bakım Kongresi"ni İstanbul'a getirmek üzere aday oldu. Kongre, dünyadan 8 bin-10 bin civarında yoğun bakımcının katılımı ile 2 yılda bir gerçekleştiriliyor.
