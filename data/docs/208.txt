Bölüm 23: Refika'nın rüyası
Bugün size rüyamda gördüğüm köfteli ıspanaklı yumurtayı yapmak istiyorum. Yanında da badem ezmesi...
k
İnsanlar bana çoğu zaman "tarifleriniz için ilhamı nerden alıyorsunuz? diye soruyorlar. Benim genelde verdiğim cevap da bazen rüyamda bazen de kendimce hayaller kurarak. Bugün size rüyamda gördüğüm köfteli ıspanaklı yumurtayı yapmak istiyorum. Yanında da badem ezmesi var. En pahalı tatlılardan biri ama bunu evde ekspres bir şekilde ve farklı dokunuşlarla yapacağız, hepsi de 10 dakika içinde olacak.
Ispanaklı Yumurtalı Köfte
150 gr dana döş kıyma
1 çorba kaşığı dolmalık fıstık
1/2 adet kuru soğan
1 çorba kaşığı köfte baharı
1 tatlı kaşığı acı toz kırmızı biber
1 bağ bebek ıspanak
3 adet yumurta
3 çorba kaşığı yoğurt
1,5 çay kaşığı tuz
1 çay kaşığı karabiber
1 tatlı kaşığı pul biber
2 diş sarımsak
2 çorba kaşığı zeytinyağı
Servis ederken,
Ekşi mayalı ekmek
Sıcak bir radyatörün yanında uyuyakaldığım bir gece rüyamda kendimi köfte olarak görmüştüm, tavanın sıcağında pişerken birden üstüme kırılan yumurta ile serinlediğimi hatırlıyorum uyandığımda. İşte bu tarif bu rüyadan esinlenerek hazırlanmıştır. J
Yarım adet soğanı mutfak robotunda iyice çekin. 150 gr kıyma, 1 çorba kaşığı köfte baharı, 1 tatlı kaşığı acı toz kırmızı biber, yarım çay kaşığı tuz ve çektiğiniz soğanı karıştırıp iyice yoğurun. Basit ama lezzeti gayet bol bir köfte olacak. 2 çorba kaşığı zeytinyağı döktüğünüz tavaya, köfteleri fındıktan biraz büyük toplar yaparak tek tek atın. Köfteler pişerken içine 1 çorba kaşığı dolmalık fıstık ekleyin. Köfteler pişince gelişigüzel doğradığınız 1 bağ bebek ıspanağı atıp karıştırın. 1 dakika kadar sonra ıspanaklar yumuşayıp kendilerini bırakacaklar. Üzerine 1 adet yumurta kırın ve spatulayla dağıtın. Böylece her ıspanak yumurtadan nasibini alacak. Tavada 2 yumurta için göz açın ve içlerine yumurtaları kırıp, üzerine 1 çay kaşığı kadar tuz ve karabiber serpin. Beyazları pişmeye yakınken kapağını kapatın. Sarısını çok pişirmeyin ki ekmek banıldığında patlayabilsin.
3 çorba kaşığı sıcak suyu 1 tatlı kaşığı pul biberle çırpın. Biberin rengi suya geçince 3 çorba kaşığı yoğurdu bu karışıma ekleyin ve pişen ıspanakların üzerine gezdirin.  Ekşi mayalı ekmeğinizi yumurta sarısına bandıra bandıra afiyetle yiyin.
Kolay Badem Ezmesi
4 avuç kavrulmuş badem
4 çorba kaşığı su
2 çorba kaşığı toz şeker
2-3 damla limon suyu
Tam kıvamında badem ezmesi tabii ayrı bir ustalık gerektirir ama evde de oldukça hızlı bir şekilde, kendinizce, kolay bir badem ezmesi yapabilmek  başka bir keyif verecektir.
125 gr, yaklaşık 4 avuç kavrulmuş bademi mutfak robotunda iyice çekin. Yaklaşık 1 dakika hiç durdurmadan çalıştırın. Dilerseniz bu tarifte toz badem de kullanabilirsiniz; ancak toz bademin tadı bütün bademe göre biraz daha kısadır. 4 çorba kaşığı suya 2 çorba kaşığı toz şekeri ekleyip küçük bir tavada ısıtarak, eritin. Şerbet yaparken su kaynamadan önce şekerin erimesine özen gösterin; yoksa şerbetiniz kolay kristallenir. İçine son olarak 2-3 damla limon suyu sıkın ki, kristallenmeyi zorlaştırın. Soğumuş şerbeti iyice un haline gelen bademlere ekleyip iyice karıştırın. Elinizle ince uzun rulo yapıp 2 cm’lik dilimler halinde kesin. Rulo yaparken hamurla çok oynamamaya dikkat edin, el ısısıyla fazla uğraşınca hamur dağılabiliyor. Eğer biraz cıvık olur ve şekil vermekte zorlanırsanız, toz haline getirdiğiniz bademden biraz daha ekleyebilirsiniz. Böylece kolay badem ezmeniz emrinize amade.
Kolay badem ezmesi
