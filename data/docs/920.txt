"Cervantes Ödülü" sahibini buldu
İspanyol edebiyatının en prestijli ödülü olarak gösterilen "2014 Cervantes Ödülü"ne layık görülen 84 yaşındaki Juan Goytisolo, düzenlenen törenle ödülünü Kral 6. Felipe'nin elinden aldı.
İspanyol edebiyatının en önemli temsilcisi kabul edilen ve "Don Kişot" adlı eseri ile dünya çapında ün salan Miguel de Cervantes'in ölümünün 399. yıl dönümü sebebiyle düzenlenen tören, Cervantes'in doğum yeri olan Madrid'in Alcala de Henares ilçesindeki üniversite salonunda gerçekleştirildi.
1976 yılından beri verilen "Cervantes" ödülüne şimdiye kadar ki protokol kurallarını çiğneyerek, frak giymeyi reddeden Goytisolo, "Dolabımda tek bir tane var" dediği kravatı taktı. 
"Kültürler arası diyaloğa verdiği katkı ve İspanyol diliyle ilgili çalışmalarından" dolayı "2014 Cervantes Ödülü"ne layık görülen Goytisolo'ya "Miguel de Cervantes Ödülü" madalyası Kral 6. Felipe tarafından takılırken, Goytisolo aynı zamanda 125 bin avro para ödülünün de sahibi oldu.
Goytisolo törende yaptığı konuşmada ödülünü, "Harvard'daki hocam" dediği Francisco Marquez Villanueva ve yaşamını sürdürdüğü yer olan Marakeş halkına adadı. Cervantes'in "Don Kişot" kitabını hayatının farklı dönemlerinde 4 kez okuyan ve "her seferinde farklı izlenimler bulup, yeni şeyler öğrendiğini" söyleyen İspanyol yazar, konuşmasında Cervantes'e sık sık vurgu yaparak, "Cervantes bize yol gösterdi. Cervantesleşmek, bilinmeyen topraklarda maceraya atılmaktır. 
Cervantes'e dönmek ve onun kişiliğinin çılgınlığını benimsemek akıllığının ötesinde bir şeydir. Cervantes'ten bizlere kalan izlere sadık kalarak adaletsizliğe razı olmayalım" dedi. "Gerçek sanat eserinin acelesi yoktur" diyen ve buna Leopoldo Alas'ın "Profesörün karısı" adlı eserini örnek veren Goytisolo, aynı zamanda dünyanın içinde bulunduğu duruma "Ulaşmaya çalıştığımız seviyenin görünümü karanlık" eleştirisini yaptı.
Bu arada İspanya Kralı 6. Felipe de, Goytisolo'nun "Geleceğe ilişkin karamsarlığını anlayışla karşıladığını" söyleyerek, "Goytisolo'nun eserlerinin İspanyolları farklı düşünmeye ve vizyonlarını gözden geçirmeye iteceğini, böylece geleceğe çok daha iyi göğüs gerebileceklerini" ifade etti.
İspanya Eğitim, Kültür ve Spor Bakanı Jose İgnacio Wert de konuşmasında, Goytisolo'nun Arap ve Batı dünyasına çok önemli eserler bıraktığını, Cervantes gibi islam dünyasını çok yakından ve iyi tanıdığını söyledi. 
5 Ocak 1931 Barcelona doğumlu olan Goytisolo, diktatör Franco döneminde 1956 yılında sürgün edilerek Paris'e yerleşmişti. 1969'da ABD'ye giderek bir dönem Boston ve New York üniversitelerinde ders veren Goytisolo, 1996'dan itibaren Fas'ın Marakeş kentinde yaşamını sürdürüyor. 1993-1996 yılları arasında Bosna, Çeçenistan ve Cezayir savaşlarını gazeteci olarak takip eden Goytisolo, İspanyolca, İngilizce, Fransızca ve Arapça biliyor. Eserleri 25'den fazla dilde çevirilen Goytisolo'nun "Osmanlı'nın İstanbulu" ve "Kapadokya'da Gaudi'nin izinde" adlı kitapları da bulunuyor.
