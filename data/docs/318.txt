Muhammed Ali Pacquiao'yu destekliyor
Efsanevi boksör Muhammed Ali, Floyd Mayweather ile Manny Pacquiao arasındaki yarı orta sıklet unvan maçını, Filipinli Pacquiao'nun kazanmasını istiyor.
Eski ağır sıklet boks şampiyonu Muhammed Ali'nin kızı Rasheda, babasının, Floyd Mayweather ile Manny Pacquiao arasındaki tarihin en yüksek ödüllü maçında Filipinli Pacquiao'yu destekleyeceğini söyledi.
Rasheda Ali, magazin haberleri sitesi TMZ'ye yaptığı açıklamada, "8 farklı sıklette dünya şampiyonu olmayı başaran tek boksör" Pacquiao ile babasının yıllardır arkadaş olduğunu belirterek, "Manny, babamın 70. yaş gününde bile yanındaydı. Babam onu gerçekten seviyor. Babam, büyük bir boksör olduğunu düşündüğü Manny'nin büyük bir taraftarı. Fakat ona duyduğu hayranlığın asıl sebebi, ring dışında yaptıkları. Çünkü Manny çok hayırsever biri. Bu yüzden sonuna kadar Pacquiao'yu destekleyecek" ifadelerini kullandı.
Sinir sistemi hastalığı "Parkinson" ile mücadele eden 73 yaşındaki babasının müsabakayı, rahatsızlığı yüzünden televizyondan izleyeceğini dile getiren Rasheda Ali, kariyerinde çıktığı 47 karşılaşmayı da kazanan Floyd Mayweather hakkında şu yorumu yaptı:
"Babam, bir boksör olarak Floyd Mayweather'a saygı duyuyor ancak ikisi de çok farklı insanlar. Babamın olanlar karşısında bir duruşu vardı. Aslına bakarsanız karşılaştırma yapmak yanlış olur."
Dünya ağır sıklet şampiyonu unvanını ikinci kez elde ettiği 1974'ten bir yıl sonra İslam dinini seçen ve kariyeri boyunca çıktığı 61 maçın 56'sından galibiyetle ayrılan Muhammed Ali, hastalığı yüzünden evden çıkamıyor, konuşmakta da güçlük çekiyor.
5 yıl süren görüşmelerin ardından anlaşan 38 yaşındaki Mayweather ile 36 yaşındaki Pacquiao arasındaki yaklaşık 300 milyon dolar ödüllü yarı orta sıklet unvan maçı, 2 Mayıs'ta ABD'nin Nevada eyaletinin Las Vegas kentindeki MGM Grand Hotel'de yapılacak.
