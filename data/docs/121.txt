Yeni Cherokee'yi sizler için test ettik
Kökleri 1940’lı yıllara dayanan, SUV veya arazi aracı denildiğinde ilk akla gelen markalardan olan Jeep’in yeni Cherokee modelini ntv.com.tr okuyucuları için test ettik.
Onur Akçay
Foto Galeri
'İstediğin yere git, özgürce yaşa'
Arazi araçlarının en önemli özelliği zorlu koşullara göre hazırlanmalarıdır. Yerden yüksekliklerinden yaklaşma açılarına, güçlü motorlarından kemikli şanzımanlarına kadar birçok açıdan otomobillerden ayrılan arazi araçları, off-road parkurlarda gayet rahat, ama normal yollarda ciddi oranda konforsuz olurlar. Yapılarından dolayı ‘sert’ olarak tanımlanan bu araçlar şehir içinde pek tercih edilmezler. Özellikle kadın sürücüler bu tarz konforsuz araçları kullanmak istemezler. İşte Jeep markası da uzmanlığı nedeniyle çok iyi bildiği bu durumu avantaja çevirecek bir modelle, dördüncü nesil Cherokee ile karşımıza çıktı.
Yeni Jeep Cherokee test videosu:
'İstediğin yere git, özgürce yaşa'
Cenevre otomobil fuarında Avrupa prömiyeri yapılan,  Jeep’in “İstediğin yere git, özgürce yaşa!” felsefesine göre tasarlanan yeni Cherokee’den beklentiler büyük. Yılsonuna kadar ülkemizde en az 500 adet satılması hedeflenen araçta çok önemli değişikliklere gidilmiş. Aracın görünümünün ciddi oranda değişmesini sağlayan en önemli dokunuş far grubuna yapılmış. Uzaktan bakıldığında çekik gözlü hafif sinirli bir ön yüze sahip araç, far grubu açıkken girdiğimiz her yolda dikkatleri üzerine çekmeyi başardı. Yeni Jeep Cherokee’nin dış tasarımı selefinden bir hayli farklı olsa da markanın vazgeçemediği izleri de taşıyor. Buna en iyi örnek olarak 7 parçalı ön ızgarayı gösterebilirim.
Fotoğraf: Murat Şahin
Genel olarak yeni Jeep Cherokee’nin daha şehirli bir görünüme kavuştuğunu, yuvarlak hatların ön plana çıktığını söyleyebilirim. Bence bu tasarımda belirgin bir amaç var; yeni Cherokee önceki versiyonlarının aksine,  sadece off-road özellikleriyle değil, boyutları ve tasarımıyla şehir içi kullanımına da uygun olduğunun göstermek istiyor. Kısacası; artık karşımızda pastadan daha büyük bir pay almak isteyen hem kadın hem de erkek sürücüleri hedefleyen bir Cherokee olduğunu düşünüyorum.
İdeal Boyutlar
4.62 m uzunluğa, 1.85 m genişliğe ve 1.63 m yüksekliğe sahip araç, ailenin daha büyüğü sayılan efsane model Grand Cherokee’den 20 cm daha kısa, 9 cm daha dar ve 17 cm daha alçak. Uzunluk olarak neredeyse orta sınıf bir sedan otomobille aynı ölçülere sahip aracı şehir içinde kullanmak da park etmek de kolay. Geri vitese geçtiğinizde konsolun ortasındaki ekrandan takip edebildiğiniz, paralel veya dikey olarak park etmenize yardım eden geri görüş kamerasının görüntüsünü de işlevini de beğendiğimi söylemeliyim. Bunu neden belirtiyorum; çünkü bu özellikle artık birçok modelde var, ama ne yazık ki ya tam olarak çalışmıyor, ya da ekran görüntüsü net değil. Fakat cherokee’de durum farklı, sistem başarılı.
İçeriden tek bir düğmeyle açılan bagaj kapağına sahip Yeni Cherokee’nin standart bagaj hacmi 423 litre. Fakat ileri geri hareket eden arka koltuklar sayesinde bagajın genişliğini kendinize göre ayarlayabiliyorsunuz. Daha geniş bir alan isterseniz ise arka koltuklar yatırarak 637 litre bagaj hacmine sahip olabiliyorsunuz.
Ferah iç mekan
Yeni Cherokee genişlik ve yükseklik ölçüleri nedeniyle oldukça rahat ve ferah bir iç mekan sunuyor. Aracın içindeki ferahlığa opsiyonel olarak sunulan cam tavanın etkisi de büyük. Genel olarak kalite hissi yüksek bir kokpitle karşı karşıyayız. Özellikle devir ve hız göstergelerinin arasına konumlandırılan 100’ün üzerinde kişiselleştirme yapılabilen 7 inçlik TFT gösterge panelini çok beğendim. Üç kollu yeni direksiyon simidinin perdelemediği bu ekran sayesinde, gözünüzü yoldan almadan birçok kontrolü yapabiliyorsunuz. Tek eleştirim var; direksiyon üzerinden müzik sisteminin kontrolüne ulaşmak biraz zor. Öyle ki müziğin sesini açmak veya radyo kanalını değiştirmek için direksiyon simidinin alt tarafına yerleştiren düğmeleri bulmanız gerekiyor ve bu biraz zaman alıyor.
Fotoğraf: Murat Şahin
Malzeme kalitesini ortalamanın üzerinde bulduğum yeni Cherokee’nin içinde ideal sürüş pozisyonunuzu bulmak çok kolay. Çünkü 8 yönlü ayarlanabilen sürücü koltuğu hemen farkını gösteriyor. Konsolun ortasında bulunan 8.4 inçlik dokunmatik ekran aracın içindekileri eğlendirmenin yanı sıra trafikte yanınıza gelen sürücülerin dahi dikkatini çekiyor. Büyük tasarlanmış dokunma parçaları sayesinde kolayca kontrol edilebilen ekran, “Exclusive” adı verilen yaklaşık 10 bin TL değerindeki opsiyonel bir paketle geliyor. Şıklığı ve rahatlığı artıran “Exclusive” pakette 8.4 inçlik ekranın haricinde Türkçe navigasyon, 10 hoparlör ve sunroof yer alıyor.
Motor ve Performans
Yeni Jeep Cherokee ülkemizde sadece 170 beygir gücünde 2.0 litre dizel motorla satılıyor. 0’dan 100 km/s hıza 10.3 saniyede ulaşan aracın dizel motor sesi kabine biraz fazla yansıyor. Genlerinden gelen bir off-road kabiliyeti bulunan araçta 4 farklı sürüş modu bulunuyor. Araçta en konforlu sürüşü “Auto” seçeneği sunuyor. Bu modda araç iki çeker gibi hareket ediyor ve sadece ihtiyaç duyduğunda otomatik olarak 4 çekere geçiyor. “Snow” yani kar modunda araç ikinci viteste kalkıyor, ağır hareket ederek maksimum tutunma sağlıyor. “Sport” modda ise elektronik denge sistemi devre dışı kalıyor ve yüksek devirlere çıkmanıza izin veriliyor. Ağır arazi koşulları içinse ağırlık transferini ön ve arkaya eşit dağıtan kum ve çamur modu öneriliyor.
Fotoğraf: Murat Şahin
Aracın sunduğu en büyük yeniliklerden biri de 9 ileri otomatik şanzıman. Yeni 9 ileri otomatik şanzımanın bence en büyük katkısı yakıt tüketimine olmuş. Çünkü aracın boş ağırlığı 1953 kg yani neredeyse 2 ton. Bu ağırlıktaki araçla büyük kısmı şehir içinde olmak üzere yüksek devirlerde yüzlerce kilometre yol yaptım, ortalama 9.1 litre yakıt harcadım. Burada şunu da belirtmek isterim; aracın şehir içi katalog verisi 7.1 litre. Ama ben tüm test sürüşlerinde araçları yakıt tüketimini düşürmek amaçlı değil, aksine zorlayarak “en fazla ne kadar yakıt harcayabiliriz?” sorusuna cevap arar nitelikte kullanıyorum ki, gerçek bir tüketim verisini sizlerle paylaşabileyim. Bu nedenle normal bir sürücü çok rahatlıkla benim verdiğim yakıt tüketim değerlerin altına düşecektir.
Genel Değerlendirme Volvo XC60, Audi Q5, BMW X3, Mercedes GLK gibi ciddi rakipleri bulunan yeni Jeep Cherokee gözünü yükseklere dikmiş ve bence önceki versiyonlardan çok daha başarılı bir araca dönüşmüş. Daha önce Cherokee kullanan okuyucularımız yeni versiyonla test sürüşü yaptıklarında, neden bu kadar iddialı konuştuğumu daha iyi anlayacaklardır. Yeni Cherokee’nin “Longtitude” adı verilen baz model başlangıç fiyatı 161 bin TL. “Limited” adı verilen daha donanımlı test aracımızın fiyatıysa opsiyonlarıyla birlikte 190 bin TL.Test ve yazı: Onur AkçayFotoğraflar: Murat ŞahinTeknik özellikler  2.0 litre dizel 170 hp @ 4000 d/d 350nm @ 1750 d/d Karma yakıt tüketimi 9.1 litre 0-100 km/s : 10.3 saniye Maksimum hız: 192 km/s Test aracı fiyatı: 190.000 TL
İlişkili Haberler
Ntv.com.tr BMW 220d'yi test etti
İlişkili Haberler
Yeni Scirocco'yu test ettik
