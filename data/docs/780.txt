Galatasaray, zirve takibini 'Burak'madı
Spor Toto Süper Lig’de Akhisar Belediyespor’a konuk olan Galatasaray, Burak Yılmaz’ın golleriyle rakibini 2-0 mağlup etti. Zirve yarışındaki rakipleri Beşiktaş ve Fenerbahçe’nin kayıpsız geçtiği haftayı 3 puanla kapatan Galatasaray şampiyonluk yolunda önemli bir adım attı.
Spor Toto Süper Lig’de zirve mücadelesi veren Galatasaray, 29. haftada Akhisar Belediyespor’a konuk oldu.
Galatasaray, Burak Yılmaz’ın golleriyle Akhisar Belediyespor’u deplasmanda 2-0 mağlup etti. Bu galibiyetle puanını 64’e çıkararak lider Beşiktaş ile puanını eşitleyen sarı kırmızılılar averajla haftayı ikinci sırada tamamladı. Ligdeki galibiyet özlemi 3 maça çıkan Akhisar Belediyespor ise 33 puanda kaldı.
Galatasaray sahaya Fernando Muslera, Sabri Sarıoğlu, Semih Kaya, Hakan Balta, Alex Telles, Selçuk İnan, Emre Çolak, Yasin Öztekin, Armindo Bruma, Wesley Sneijder ve Burak Yılmaz ilk 11’i ile çıkarken; Akhisar Belediyespor maça Oğuz Dağlaroğlu, Orhan Taşdelen, Douglao, Kadir Keleş, Didier Zokora, Custodio, Ahmet Cebe, Bilal Kısa, Güray Vural, Lomano LuaLua ve Bruno Mezenga ilk 11’i ile başladı.
Karşılaşmanın 18. dakikasında Akhisar Belediyespor gole çok yaklaştı. Hızlı gelişen Akhisar Belediyespor atağında orta sahada topla buluşan Lomano Lua-Lua pasını bekletmeden Güray Vural'a verdi. Güray, rakibi Semih Kaya'dan sıyrıldıktan sonra ceza sahası sağ çaprazından şutunu çekti, ancak kaleci Muslera zor pozisyonda topu kornere çeldi.
Bu önemli gol pozisyonundan sadece 4 dakika sonra Galatasaray’da sahneye Burak Yılmaz çıktı. 22. dakikada Burak Yılmaz rakip fileleri havalandırarak sarı kırmızılıları deplasmanda 1-0 öne geçirdi. Ceza yayının hemen solunda topla buluşan Wesley Sneijder sol ayağıyla sert bir şut çekti. Köşeye giden topu kaleci Oğuz Dağlaroğlu çıkartmayı başardı, ancak topu iyi takip eden Burak Yılmaz altıpasın hemen sağında topla buluştu ve sert bir şutla topu ağlara gönderdi.
Akhisar Belediyespor’un savunmada verdiği boşlukları iyi değerlendiren Galatasaray, 34. dakikada Burak Yılmaz ile farkı 2’ye çıkardı. Sol kanatta Emre Çolak'ın ortasında altıpasın hemen önünde rakibi Orhan Taşdelen'e rağmen iyi yükselen Burak Yılmaz, kafa vuruşu kaleci Oğuz’u mağlup etti ve skoru 2-0 yaptı.
Ev sahibi takımda Orhan Taşdelen 37. dakikada yerini İsmail Konuk’a bıraktı. İlk devrenin kalan bölümünde iki takım da yakaladığı fırsatları değerlendiremezken, Galatasaray soyunma odasına Burak Yılmaz’ın attığı gollerle 2-0 üstün gitti.
Karşılaşmanın ikinci devresine iki takım da kontrollü başladı. Akhisar Belediyespor ikinci değişiklik hakkını 60. dakikada Zokora’nın yerine Vaz Te’yi alarak kullandı. Galatasaray’da ise Bruma 65. dakikada yerini Olcan Adın’a bıraktı.
66. dakikada Galatasaray gole çok yaklaştı. Akhisar Belediyespor savunmasında Douglas Ferreira'dan topu kapan Burak Yılmaz, ceza sahası içi sağ çaprazına girer girmez şutunu çekti, fakat kaleci Oğuz Dağlaroğlu üstüne gelen bu şutu kontrol etti.
Akhisar Belediyespor son değişiklik hakkını 76. dakikada Kadir Keleş’in yerine Mehmet Akyüz’ü oyuna alarak kullandı.
Kendi sahasından hızlı çıkarak rakip kalede pozisyon arayan Akhisar Belediyespor, 81. dakikada gole yaklaştı. Ahmet Cebe’nin ceza sahası içine yaptığı ortada topla buluşan Mehmet Akyüz sert bir şut çekti, ancak Muslera gole izin vermedi. Kalan sürede başka gol olmazken, Galatasaray deplasmanda Akhisar Belediyespor’u Burak Yılmaz’ın golleriyle 2-0 mağlup etti.
