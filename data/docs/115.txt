Volkicar heyecanı Koceli'de başlayacak
Otomobil sporları Lassa V1 Challenge'da 2015 sezonunun ilk mücadelesi, yarın Kocaeli'de yapılacak.
Körfez Yarış Pisti'nde koşulacak ilk ayak mücadelesine 22 pilot katılacak. Toplam 6 ayak üzerinden düzenlenen organizasyon, daha sonra sırasıyla 31 Mayıs'ta Ülkü Yarış Pisti, 30 Ağustos'ta Körfez Yarış Pisti, 13 Eylül'de TBA, 4 Ekim'de Aydın Yarış Pisti ve son olarak 8 Kasım'da Adana Yarış Pisti'nde gerçekleştirilecek.
Bu sezon her yarışta birinciye 10 bin, ikinciye 4 bin ve üçüncüye de 2 bin lira para ödülü verilecek.
Volkicarları tasarlayan eski ralli pilotu Volkan Işık, yaptığı yazılı açıklamada, gelen talepleri karşılamakta seçici olduklarını belirterek, artan rekabet ve seyir heyecanının, vatandaşları beklediğini kaydetti.
Rekabetçi 22 pilotun bu sezonun en iyisi olmak için yarışacağını anlatan Işık, "5. senesine başlarken V1, daha çok bilinen, daha çok izlenen ve daha çok ilgi gören bir organizasyon olmayı başardı. Bu sene, Lassa V1'in en güzel sezonlarından biri olacak" ifadelerini kullandı.
