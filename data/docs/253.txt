Selçuk İnan tarihe geçiyor
Galatasaray’a Mayıs 2011’de transfer olan Selçuk İnan, Torku Konyaspor’a karşı 2014-2015 sezonundaki 40. resmi maçına çıkarak bu kategorideki serisini dört yıla taşıyacak.
Galatasaray’ın yıldız futbolcusu Selçuk İnan, Spor Toto Süper Lig’in 30. haftasındaki Torku Konyaspor maçında forma giymesi durumunda kulüp tarihinde özel bir sınıfa yükselecek.Galatasaray kariyeri boyunca Süper Lig’de ve TFF Süper Kupa’da ikişer, Türkiye Kupası’nda birer kez şampiyonluk yaşayan, UEFA Şampiyonlar Ligi’nde ise bir defa çeyrek final oynayan ve bir kez de son 16  turuna kadar yükselen Selçuk İnan, sarı kırmızılılar adına 166 resmi mücadelede 35 gol ve 45 asistle 80 gole direkt katkıda bulunurken üç sezon boyunca 40 resmi maç barajına ulaşmayı başardı.Galatasaray ile ilk şampiyonluğunu yaşadığı 2011-2012 sezonunda Ankaragücü karşılaşması dışındaki 39 lig maçında da forma giyen tecrübeli futbolcu, Türkiye Kupası’nda da bir kez mücadele etti.İkinci sezonda yükselen hedeflerle birlikte Şampiyonlar Ligi kariyeri de başladı Selçuk İnan için. Old Trafford’daki Manchester United karşılaşmasının ardından çeyrek finale kadarki tüm maçlarda 90 dakika sahada kalan yıldız futbolcu, Fenerbahçe’yi yenerek kazanılan Süper Kupa zaferine ise iki asist ile katkı sağladı. Aynı sezon Süper Lig’deki şampiyonluk sayısını ikiye çıkaran Selçuk İnan, 31 maçta forma giyerken unvan karşılaşmasında Sivasspor ağlarını iki kez havalandırmayı başardı. İkinci sezonunda 42 resmi maçta Galatasaray forması giyen kaptan Selçuk, 2013-2014 sezonunda ise TFF Süper Kupa, Süper Lig, Türkiye Kupası ve Şampiyonlar Ligi’nde toplam 45 maçta süre aldı. Selçuk İnan, 2014-2015 sezonunda şu ana dek TFF Süper Kupa’nın yanı sıra Süper Lig’de 28, Türkiye Kupası’nda altı ve UEFA Şampiyonlar Ligi’nde dört olmak üzere toplam 39 resmi maçta sahadaydı. Torku Konyaspor’a karşı bu sezon Galatasaray adına 40. resmi karşılaşmasına çıkmaya hazırlanan 30 yaşındaki futbolcu, olağanüstü istikrarıyla kulüp tarihine geçmeyi de başaracak. Galatasaray tarihinde tüm zamanlarda üst üste dört sezon 40 resmi maç barajına ulaşan iki isim bulunuyor: Cevad Prekazi ve Gheorghe Popescu. Galatasaray’a 1985 yılında transfer olan Prekazi, 1985-1986 sezonu başlangıç olmak üzere sırasıyla 45, 43, 40 ve 41 resmi maçta oynadı. Gheorghe Popescu ise 1997-1998 sezonunda 48 maçta forma giydikten sonra üç sezon 42’şer resmi maça çıktı. Galatasaray’a transferi gerçekleştikten sonraki dört sezonda 40 maç barajına ulaşan ilk yerli futbolcu olarak kulüp tarihinde yerini alacak olan Selçuk İnan, böylece efsane isimleri de geride bırakacak.
