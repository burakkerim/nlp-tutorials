Diego yine 11'e
Deplasmanda oynayacağı Medicana Sivasspor maçı öncesinde Fenerbahçe'de Bruno Alves ve Selçuk Şahin kart cezalısı. Tedavisi süren Emre Belözoğlu'nun ise bu maça yetişmesi bekleniyor. Kartal son iki maçtaki performansından memnun kaldığı Diego'yu yine ilk 11'de görevlendirecek.
Ligin bitimine 5 hafta kala zirve yarışını bırakmayan Fenerbahçe, bu hafta deplasmanda Medicana Sivasspor ile karşılaşacak.
İsmail Kartal, eksikler dolayısıyla kadroda mecburi değişiklikler yapmak zorunda kalacak. Alves'in yerine son haftalarda ilk 11'de sıkça şans bulan Bekir İrtegün'ün oynamasına kesin gözüyle bakılıyor. Gökhan Gönül ve son haftalarda formu gitgide yükselen Caner Erkin'in forması ise garanti görünüyor.
Orta alanda formayı garantileyen oyuncuysa Mehmet Topal olarak göze çarpıyor. Cezalı Selçuk'tan boşalan mevkinin ilk adayı ise sakatlığını tamamen atlatması halinde Emre Belözoğlu olacak. Emre'nin hafta içinde yeterince hazır hale gelmemesi durumundaysa Kartal bu bölgeye Raul Meireles'i monte edecek. Raul Meireles geçtiğimiz hafta sakatlığını atlatmıştı. Ancak Portekizli hazır olmadığı gerekçesiyle Bursa'da hiç oynamamış, Balıkesirspor maçındaysa son dakikalarda oyuna dahil olmuştu.
İsmail Kartal son iki maçtaki performansından memnun kaldığı Diego'yu yine ilk 11'de görevlendirecek. Son haftalarda beklenen katkıyı veremeyen Dirk Kuyt antrenmanlardaki temposunu yeniden arttırdı ve formaya yakın olduğunu gösterdi. Webo ve Sow'un uyumunu da beğenen Kartal, Emenike'nin son maçlarda gösterdiği istekli görüntü ve skora katkısı nedeniyle kararsızlık yaşıyor. Kartal bu seçimi yapmakta aceleci davranmayacak ve hafta boyunca antrenmanlarda denemeler yapacak.
