İTÜ 5G çalışmalarını hızlandırdı
İTÜ, Cumhurbaşkanı Recep Tayyip Erdoğan tarafından da önemine işaret edilen “5G” teknolojileri için bu alanda yaklaşık 1 yıldır süren çalışmalarına hız verdi.
İstanbul Teknik Üniversitesi (İTÜ) Rektörü Prof. Dr. Mehmet Karaca, 5G’nin Türkiye’de şekillenmesi sürecinde aktif yer almak istediklerini belirterek, "Bunun standartları, frekansları ve alt teknoloji bileşenlerinin belirlenmesi gibi birçok aşamayı ele alacağız. Ama en önemlisi, bu alanla ilgili uzman işgücünü yetiştirmek hedefindeyiz" değerlendirmesinde bulundu. 
İTÜ'den yapılan açıklamaya göre, İTÜ, Cumhurbaşkanı Recep Tayyip Erdoğan tarafından da önemine işaret edilen 5G teknolojileri için bu alanda yaklaşık 1 yıldır süren çalışmalarına hız verdi.
İTÜ, Türkiye’nin bilgi toplumu olma yolculuğunda hak ettiği yeri alması hatta dünyada lider ülkelerden biri olması adına 5G çalışmalarını çok önemli ve tarihsel bir fırsat olarak değerlendiriyor.
ÇALIŞMA GRUBU OLUŞTURULDU
Türkiye’nin iletişim teknolojilerinde sadece kullanıcı ve ithalatçı konumundan çıkıp hızla teknoloji geliştiren ve satan konuma gelmesi için Elektrik-Elektronik Fakültesi ve Bilişim Enstitüsü’nün iş birliğiyle “İTÜ 5G Çalışma Grubu” oluşturuldu. Bu sayede sadece Türkiye değil, dünya için de yeni olan bu teknolojiyle ilgili teknolojik bileşenler, standartlar ve insan kaynağı konusunda araştırmalar yürütülecek.
Açıklamada görüşlerine yer verilen İTÜ Rektörü Prof. Dr. Mehmet Karaca, 250. yaşına doğru ilerlerken dünyanın en köklü üniversitelerinden biri olarak, amaçlarının yeni teknolojilerin keşfedilme sürecinden itibaren tüm aşamalarında sektörel paydaşlarla iş birliği yaparak yer almak olduğunu belirterek, "İTÜ bilimsel ve teknolojik çok sayıda yeniliğe imza atmış, ülkemizi yeni teknolojilerle tanıştırmış bir kurum olarak bugün de pek çok geleceğe yönelik çalışma yürütüyor. Şimdi ise dünyanın gündemindeki böyle önemli bir konuda geleceğin teknolojilerini yapılandıracak aktörlerden biri olmak için çalışıyoruz” ifadelerini kullandı. 
"SÜREÇTE AKTİF OLARAK YER ALMAK İSTİYORUZ"
İTÜ’nün akademik bir kurum olarak başlıca görevleri arasında nitelikli insan kaynağı yetiştirmenin olduğuna dikkati çeken Karaca, şunları kaydetti:
“5G’nin Türkiye’de şekillenmesi sürecinde aktif yer almak istiyoruz. Bunun standartları, frekansları ve alt teknoloji bileşenlerinin belirlenmesi gibi birçok aşamayı ele alacağız. Ama en önemlisi, bu alanla ilgili uzman işgücünü yetiştirmek hedefindeyiz. Bunun için öncelikle insan kaynağı eksikleri nedir, hangi akademik programlar geliştirilmeli konularına eğileceğiz. 5G üzerine hem sektörde hem de akademik anlamda çalışacak insan kaynağını yetiştirmeye yönelik yüksek lisans ve doktora programları açmayı hedefliyoruz.”
İTÜ Elektrik Elektronik Fakültesi Dekanı Prof. Dr. Serhat Şeker de mobil internet pazarının giderek büyüdüğünü ve bu temeldeki teknolojilerin insan hayatının her alanını kolaylaştıracağını kaydetti.
Şeker, “Mobil internet, nesnelerin interneti, makineler arası iletişim ve bulut teknolojilerinin potansiyeli hem ülkemizin ekonomik kalkınması hem de bilimsel ve teknolojik ilerleme adına çok önemli. İTÜ, bilimsel ve akademik ilerlemede inisiyatif alarak, bu alanda Türkiye’de yapılacak araştırma çalışmalarının mimarları arasında yer alma amacındadır” ifadelerini kullandı. 
