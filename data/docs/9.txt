İller arası yer değiştirme başvuruları 10 Haziran'da
Milli Eğitim Bakanlığı öğretmenlerin, 2015 yılı iller arası isteğe ve zorunlu çalışma yükümlülüğüne bağlı yer değiştirme başvurularını 10-16 Haziran'da alacak.
Milli Eğitim Bakanlığı'nın internet sitesinde yer alan duyuruya göre, öğretmenlerin, 2015 yılı iller arası isteğe ve zorunlu çalışma yükümlülüğüne bağlı yer değiştirme işlemleri, Öğretmen Atama ve Yer Değiştirme Yönetmeliği hükümleri doğrultusunda yapılacak.
Zorunlu çalışma yükümlülüğü bulunmayanlar ile bu yükümlülüklerini tamamlayan veya muaf olan öğretmenlerden 30 Eylül 2015 tarihi itibarıyla bulundukları ilde en az 3 yıllık çalışma süresini tamamlayanlar, iller arasında yer değiştirme isteğinde bulunabilecek.
Doğrudan Bakanlığa bağlı taşra teşkilatı kapsamında bulunan eğitim kurumlarında görev yapan öğretmenler, istemeleri halinde iller arası yer değiştirme için başvurabilecek.
Çeşitli nedenlerle veya hizmetin gereği olarak iller arasında yer değişikliği yapılanlardan yargı kararı gereğince eski görev yerine iade edilen öğretmenlerin eski ve yeni görev yerlerindeki hizmet süreleri 3 yılın hesabında birlikte değerlendirilecek. Bakanlığın merkez ve taşra teşkilatı ile diğer kamu kurum ve kuruluşlarında geçici olarak görevli olup 30 Eylül 2015 tarihine kadar kadrolarının bulunduğu eğitim kurumuna döneceklerini beyan eden öğretmenlerden kadrolarının olduğu ilde en az 3 yıllık çalışma süresini tamamlayanlar, yer değiştirme isteğinde bulunabilecek. Bunlardan en geç 30 Eylül 2015 tarihi itibarıyla atandıkları eğitim kurumunda göreve başlamayanların atamaları iptal edilecek. 
Yer değişikliği başvurusunda bulunan öğretmenlerin hizmet puanları, 16 Haziran 2015 tarihi dikkate alınarak belirlenecek. 
Yer değiştirme başvuruları 10-16 Haziran 2015 tarihleri arasında alınacak; atamalar 18 Haziran 2015 tarihinde yapılacak; ataması yapılanların ilişik kesme işlemleri ise 19 Haziran 2015 tarihinden itibaren başlatılacaktır. 
İl içi yer değiştirme başvuruları da 20-26 Mayıs arasında alınacak; atamalar valiliklerce 29 Mayıs'a kadar sonuçlandırılacak ve ataması yapılanların ilişik kesme işlemleri 15 Haziran'dan itibaren başlatılacak.
Başvurulara ilişkin ayrıntılı bilgiye "ikgm.meb.gov.tr" adresinden ulaşılabilinecek.
