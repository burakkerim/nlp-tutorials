Ekonomi Bakanı Zeybekci'den patates fiyatlarıyla ilgili açıklama
Ekonomi Bakanı Nihat Zeybekci, patates fiyatlarındaki artışa ilişkin, "Tüketicinin eline 5 liraya varan patatesi, eline alanların elinde patlatacak, onlara dünyanın kaç bucak olduğunu öğretecek noktaya gelmiş bulunuyoruz" dedi.
İlişkili Haberler
Tarlada 1 lira 70 kuruş, pazarda 5 lira
Ekonomi Bakanı Nihat Zeybekci, Anadolu Ajansı Editör Masası'nda patates fiyatlarındaki artışı değerlendirdi.
Bakan Zeybekci, patates gibi bazı gıdaların fiyatlarındaki artışa ithalatla tedbir alınıp alınmayacağına ilişkin, geçen sene kuru fasulye fiyatının çok yükseldiğini hatırlatarak, şöyle konuştu: "Bu tam anlamıyla bir spekülasyondu. Türkiye'nin üretimi ve tüketimi belli. Bu konuda Gıda Tarım ve Hayvancılık Bakanlığına ithalat yetkisi verdiğimiz anda fiyatlar değişmeye başladı. Bir kilo bile fasulye ithal etmeden fiyatlar istediğimiz noktaya gelmiş oldu. Patates fiyatlarında da son 1 yılda ciddi artış var son iki ayda da bir spekülasyon var. İhtiyaç duyacağımızı zannetmiyorum ama hazırlıklarımızı yaptık. Gerekirse, üreticinin elinden 1 liraya çıkıp, tüketicinin eline 5 liraya varan patatesi, eline alanların elinde patlatacak, onlara dünyanın kaç bucak olduğunu öğretecek noktaya gelmiş bulunuyoruz."Bu konuşulduğunda "Patates de ithal ettiler" diyeceklerini anlatan Zeybekci, "Henüz daha o noktaya gelmedik. 4,5-5 milyon ton patates üretimimiz var ve bu rakam tüketimimizin çok üzerinde. Birileri bunu speküle ediyor, onlara derslerini verecek noktaya geliyoruz. Önümüzdeki dönemde enflasyonu oynatan diğer ürünlere de bu şekilde müdahalelerimiz olacak. Müdahale etmemiz gereken neresi varsa ona müdahale etmekten çekinmeyiz, gerekirse yaparız" şeklinde konuştu.
