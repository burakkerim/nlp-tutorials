Dilovası’nda esrarengiz siyah madde
Kocaeli Dilovası’nda Organize Sanayi Bölgelerine ulaşımı sağlayan yolun kenarındaki toprak yığınının çökmesi sonucu çuvallar içinde gömülmüş tonlarca siyah madde bulundu.
Dilovası’nın Çerkeşli Köyü yakınlarında araziye gömülü siyah madde ortaya çıktı.
100’er kiloluk çuvallar içindeki maddeyle ilgili haberler üzerine harekete geçen Kocaeli Çevre İl Müdürlüğü ekipleri, olay yerine giderek numune aldı.
Gizemli atıkların özel kıyafetler giyen ekipler tarafından çıkarılmasına da başlandı.
Atıklar, imha edilmek üzere İzmit Atık ve Artıkları Arıtma, Yakma ve Değerlendirme Anonim Şirketi (İZAYDAŞ) tesislerine götürüldü.
TÜBİTAK’a incelemeye gönderilen bu kimyasal maddenin ne olduğu analiz sonucu belli olacak.
"RADYOAKTİF MADDE YOK"Bölgede toprak kayması olmadığını dile getiren Dilovası Kaymakamı Hulusi Şahin, "İlk başta ne olduğunu anlayamadığımız için radyakmetreyle, radyoaktif madde araştırmasını yaptık. Herhangi bir radyoaktif madde tespit edilmedi. TÜBİTAK'tan gelecek sonuçları bekliyoruz. Ona göre tedbirlerimizi almaya devam edeceğiz" dedi.Kaymakam Şahin, "Daha önceki dönemde ıssız, pek fazla ulaşımın olmadığı bir yerdi. Muhtemelen o dönemde 'gizlice bir kaçak döküm hafriyat olayı olmuş' diye değerlendiriyoruz" ifadelerini kullandı.
BAKAN IŞIK: TOPRAK KAYMASI YOK, BİRİSİ GEÇERKEN BIRAKMIŞ
Bilim, Sanayi ve Teknoloji Bakanı Fikri Işık, gazetecilerin konuyla ilgili sorusu üzerine, “Toprak kayması falan yok. Belli ki, oradan geçerken birisinin bıraktığı atık. İncelemenin sonucunda ortaya çıkacak. Bir kişinin yaptığı sorumsuzluğu, Dilovası ismiyle birleştirip, Dilovası’nı olumsuzlukla gündeme getirmek Dilovası'na haksızlıktır” dedi.
BAKANLIK'TAN AÇIKLAMA
Çevre ve Şehircilik Bakanlığı’ndan konuyla ilgili yapılan açıklamada, "Söz konusu numuneler analiz için TÜBİTAK'a gönderilmiş olup, çıkan analiz sonuçlarına göre gerekli değerlendirmeler yapılacaktır" denildi.
Kocaeli'ne bağlı Gebze, Dilovası ve Çayırova'da geçmişte yapılan kazılarda bazı kimyasal ve diğer sanayi atıkları topraktan çıkarılmıştı.
