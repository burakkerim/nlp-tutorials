Otomotiv yüzde 5,5 büyüdü
Avrupa otomobil pazarı 2014 yılı Ocak-Kasım döneminde yüzde 5,5 büyüdü.
İSTANBUL - Otomotiv Distribütörleri Derneği (ODD) tarafından Avrupa Otomobil Üreticileri Birliği'nin (ACEA) kasım ayı pazar verilerine ilişkin yapılan açıklamaya göre, AB (28) ve EFTA ülkeleri toplamında otomobil pazarı bu yılın 11 ayında 2013'ün aynı dönemine göre yüzde 5,5 artarak 12 milyon 10 bin 154 seviyesinde gerçekleşti. Geçen yılın aynı döneminde 11 milyon 386 bin 616 satış yapılmıştı.Ocak-Kasım döneminde geçen yılın aynı dönemine göre en fazla düşüş yüzde 6,6 ile Hollanda'da, yüzde 4,1 ile Avusturya'da, yüzde 3,1 ile İsviçre'de ve yüzde 1,1 ile Belçika'da görüldü. Bu dönemde satışlarını en çok artıran ilk üç pazar ise yüzde 34,5 ile Portekiz, yüzde 30,8 ile İzlanda ve yüzde 29,4 ile İrlanda oldu.Avrupa otomobil pazarı 2014 yılı kasım ayında 2013'ün aynı ayına göre yüzde 1,2 artışla 989 bin 457 seviyesinde gerçekleşti. Geçen yıl kasım ayında 977 bin 607 satış yapılmıştı. 2013 yılı eylül ayından beri aylar itibariyle yaşanan artış, bu yıl da devam etti.Kasım ayında geçen yılın aynı ayına göre Hollanda'da yüzde 19,5, Yunanistan'da yüzde 8,8, Avusturya'da yüzde 7,4 küçülme meydana geldi. Daralma yaşayan diğer ülkeler Belçika, Norveç, İsviçre, Danimarka, Bulgaristan, Finlandiya, Slovakya ve Fransa oldu. Bu yıl kasım ayında geçen yılın aynı ayına göre satışlarını en çok artıran pazarların yüzde 38,1 ile İzlanda'da, yüzde 32,6 ile Portekiz'de ve yüzde 26,1 ile Estonya olduğu görüldü.Ocak-Kasım döneminde Türkiye yüzde 15,3 daralmayla Avrupa otomobil satışları sıralamasında 6. oldu.
