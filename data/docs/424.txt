Dışişleri Bakanlığı'ndan Almanya Cumhurbaşkanı'na kınama
Dışişleri Bakanlığı'ndan Almanya Cumhurbaşkanı Joachim Gauck'un 1915 olaylarını soykırım olarak nitelendirmesine tepki geldi.
İlişkili Haberler
Dışişleri Bakanlığı'ndan Hollande'a kınama
Dışişleri Bakanlığı'ndan Putin'in açıklamalarına tepki
Obama'nın açıklamalarına tepki
Dışişleri Bakanlığı'ndan Almanya Cumhurbaşkanı Joachim Gauck'un 1915 olaylarını soykırım olarak nitelendirmesi hakkında "İşlemediğimiz bir suçu isnat etme hakkı yoktur" denildi.
Dışişleri Bakanlığı, Gauck'un 24 Nisan dolayısıyla yaptığı açıklama hakkında şunları kaydetti:
"Almanya Federal Cumhurbaşkanı Gauck, 23 Nisan 2015 tarihinde Berlin Katedralinde düzenlenen ve Türk kimliğine, tarihine ve toplumuna mesnetsiz ithamların dillendirildiği bir törene iştirak etmiştir.Cumhurbaşkanı Gauck’un, hukuka ve tarihi gerçeklere aykırı şekilde, Türk milletine işlemediği bir suçu isnat etme hakkı yoktur. Toplumsal birlik, bütünlük ve uyumu temsil etme makamında olanlardan, toplumu oluşturan tüm fertlerin hassasiyetlerini dikkate almaları ve daha kucaklayıcı bir yaklaşım sergilemeleri beklenir. Bu bağlamda, Gauck’un, temsil ettiği insanlar arasında bulunan yüzbinlerce Türk asıllı Alman vatandaşının düşüncelerini yok sayması  ibret vericidir.Türk tarihi ve kimliği, Türk-Alman toplumunun ayrılmaz bir parçasıdır. Bu kimliği karalamaya yönelik girişimlere bu toplumun fertleri sessiz kalmayacaklardır. Türk halkı, Almanya Cumhurbaşkanı Gauck’un bu ifadelerini unutmayacak ve affetmeyecektir.Önümüzdeki günlerde, 1915 olayları konusunda bir karar tasarısını ele alması öngörülen Almanya Federal Meclisinin, bu tarihi mesele konusunda tarafsız ve yapıcı bir tutum içerisinde olmasını, Türk-Alman ilişkilerine uzun dönem olumsuz yansımaları olacak bir yaklaşım sergilememesini temenni ediyoruz."
