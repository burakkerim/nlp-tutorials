TCMB'den, yabancı para zorunlu karşılıklara faiz ödemesi
TCMB, 5 Mayıs'tan itibaren dolar cinsinden tutulan zorunlu karşılıklara, rezerv opsiyonlarına ve serbest hesaplara faiz ödenmesi uygulamasına başlayacak.
Türkiye Cumhuriyet Merkez Bankası (TCMB), banka nezdinde dolar cinsinden tutulan zorunlu karşılık, rezerv opsiyonları ve serbest hesaplara faiz ödenmesi uygulamasına başlanacağını bildirdi.
TCMB'den yabancı para zorunlu ve serbest hesaplara faiz ödenmesine ilişkin yapılan duyuruda, "TCMB nezdinde dolar cinsinden tutulan zorunlu karşılıklara, rezerv opsiyonlarına ve serbest hesaplara faiz ödenmesi uygulamasına başlanacaktır" denildi.
Duyuruda, uygulamanın 5 Mayıs 2015 tarihinden itibaren başlayacağı aktarılarak, söz konusu tarih için gecelik faiz oranının yıllık yüzde 0,12 olacağı bilgisi verildi. Uygulanacak faiz oranının, değişen küresel ve yerel finansal piyasa koşulları çerçevesinde günlük olarak belirleneceği kaydedilen duyuruda, "Belirlenen oran saat 9.30'da Anadolu Ajansı DV008 ve Reuters CBTB sayfalarında ilan edilecek" denildi.
