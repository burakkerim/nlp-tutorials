"19. Yapı Kredi Afife Tiyatro Ödülleri" sahiplerini buldu
Bu yıl 19'uncusu verilen "Yapı Kredi Afife Tiyatro Ödülleri", Haliç Kongre Merkezi'nde düzenlenen törenle sahiplerini buldu.
Yapı Kredi Afife Tiyatro Ödülleri'nde, "Yılın En Başarılı Kadın Oyuncusu" ödülünü Aslı Yılmaz, "Yılın En Başarılı Erkek Oyuncusu" ödülünü Tuğrul Tülek aldı. "Yılın En Başarılı Prodüksiyonu" ödülüne ise "Bir Yaz Gecesi Rüyası" oyunu ile İstanbul Büyükşehir Belediyesi Şehir Tiyatroları layık görüldü.
Gecede ayrıca, "Muhsin Ertuğrul Özel Ödülü" Prof. Dr. Zeliha Berksoy'a, "Cevat Fehmi Başkut Özel Ödülü" Firuze Engin'e, "Yapı Kredi Özel Ödülü" ise Şahika Tekand'a verildi. 
Törende konuşan Yapı Kredi Sanat Danışmanı Haldun Dormen, ilk kez 1919'da sahneye çıkan Afife Jale'nin, farkında olmadan bir devrim yaptığını anlattı. 
İstanbul Şehir Tiyatroları'nın 100. yılını da kutlayan Dormen, Şehir Tiyatroları için, "İyi ki varsınız. İyi ki hep vardınız. İyi ki hep olacaksınız" dedi. 
Yapı Kredi CEO'su Faik Açıkalın da tiyatronun bir okul gibi sürekli bir şeyler öğrettiğini aktararak, "Bize atfedilen, kültür sanat bankası ünvanına layık olmak için var gücümüzle çalışıyoruz. Bu kapsamda edebiyattan tiyatroya, çağdaş sanattan müziğe, farklı alanlarda sanatçı ve sanatseverlere, büyük bir gurur ve mutlulukla destek olmaya çalışıyoruz" diye konuştu.
Ödüllerin 19 yılda çizgisini yükselttiğini dile getiren Açıkalın, "Her zamanki gibi bu gecenin de asıl kazananı Türk tiyatrosu olacaktır" değerlendirmesini yaptı. 
Yapı Kredi Afife Tiyatro Ödülleri İcra Kurulu Başkanı Salih Başağa ise ödüllerin tiyatronun köklü bir geleneği haline gelmesinin gurur verdiğini dile getirerek, şunları söyledi:
İlişkili Haberler
"Afife" adayları açıklandı
"Çok sayıda tiyatrocu, dişini tırnağına takıp, yoktan var ettikleri sahnelerde çok değerli işler üretiyor. Tiyatromuz belli ki bu gayretlerin üzerinde yükselecek. Biz bu gayretleri çok önemsiyoruz ve yanında durmak istiyoruz. Sorumluluğumuzun her yıl biraz daha arttığının farkında olarak, uygulamalarımızın şeffaf, metodik ve tutarlı olmasına özen gösteriyoruz." 
Törende, Şehir Tiyatroları'nın 100. yıl dönümü ile Aziz Nesin ve Haldun Taner'in 100. doğum günü kutlandı. Sanat dünyasının son bir yıl içindeki kayıplarının "Yitirdiklerimiz" başlığıyla anıldığı törende, hayatını kaybeden sanatçılar için sahneye beyaz güller bırakıldı.
ÖDÜL KAZANANLAR
Tiyatro ve sinema dünyasının ünlü isimlerinin ilgi gösterdiği gecede ödül alan isimler şöyle: 
"Yılın En Başarılı Kadın Oyuncusu" ödülü: Aslı Yılmaz (Tesir)
"Yılın En Başarılı Erkek Oyuncusu" ödülü: Tuğrul Tülek (İki Kişilik Yaz)
"Yılın En Başarılı Prodüksiyonu" ödülü: İstanbul Büyükşehir Belediyesi Şehir Tiyatroları (Bir Yaz Gecesi Rüyası)
"Yılın En Başarılı Yönetmeni" ödülü: Alexander Popovski (İmparatorluk Kuranlar Yahut Şümürz)
"Yardımcı Rolde Yılın En Başarılı Kadın Oyuncusu" ödülü: Tomris İncer (Kral (Soytarım) Lear)
"Yardımcı Rolde Yılın En Başarılı Erkek Oyuncusu" ödülü: Yavuz Şeker (Bir Yaz Gecesi Rüyası)
"Yılın En Başarılı Işık Tasarımı" ödülü: Yakup Çartık (Hamlet Makinesi)
"Yılın En Başarılı Sahne Müziği" ödülü: Orhan Enes Kuzu (Paşa Paşa Tiyatro Yahut Ahmet Vefik Paşa)
"Yılın En Başarılı Giysi Tasarımı" ödülü: Candan Seda Balaban (Kral (Soytarım) Lear)
"Yılın En Başarılı Sahne Tasarımı" ödülü: Sven Jonke (Bir Yaz Gecesi Rüyası)
"Yılın En Başarılı Genç Kuşak Sanatçısı" ödülü: Edip Tepeli (Sırça Hayvan Koleksiyonu)
