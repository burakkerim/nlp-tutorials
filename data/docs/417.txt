ALES başvuruları uzatıldı
Akademik Personel ve Lisansüstü Eğitimi Giriş Sınavı (ALES) ilkbahar dönemi başvuruları, elektrik kesintisi nedeniyle 1 gün daha uzatıldı.
ÖSYM'nin internet sitesinde yer alan duyuruya göre, ALES 10 Mayıs'ta yapılacak. 18-31 Mart arasında yapılan başvurular, yurt genelinde yaşanan elektrik kesintisi sebebiyle 1 Nisan Salı gününe uzatıldı.
Yükseköğretim kurumlarında öğretim görevlisi, okutman, araştırma görevlisi, uzman, çevirici ve eğitim öğretim planlamacısı kadrolarına açıktan veya öğretim elemanı dışındaki kadrolardan naklen atanabilmek için ALES'e girmek gerekiyor. Türkiye'de bir lisansüstü eğitimi programında öğrenim görmek isteyenlerin de ALES'e girme zorunluluğu bulunuyor. Güzel sanatlar fakülteleri ile konservatuvarlara alınacak yüksek lisans, doktora ve sanatta yeterlik öğrencilerinde ALES'e girme koşulu aranmayacak. Ancak, güzel sanatlar fakülteleriyle, konservatuvarlardaki doktora programlarına başvurularda üniversite veya yüksek teknoloji enstitüsü senatolarınca ALES puan şartı getirilebilecek.Yükseköğretim kurumlarının öğretim elemanı ihtiyacının karşılanması amacıyla veya kamu kurum ve kuruluşlar adına lisansüstü öğrenimi görmek üzere yurt dışına gönderilecek adayların seçiminde de bu sınavın sonuçları kullanılacak. Bu yolla yurt dışında lisansüstü öğrenim görmek isteyen adayların bu sınava girmeleri gerekiyor. Mecburi hizmet yükümlülüğü olmaksızın, kendi imkanlarıyla yurt dışında lisansüstü öğrenim göreceklerin bu sınava girme zorunluluğu bulunmuyor.Yükseköğretim Kurulu tarafından izin verilen yükseköğretim kurumlarındaki öğretmenlik sertifika programlarına öğrenci seçme ve yerleştirme işlemlerinde de ALES sonuçları kullanılacak.Sınava, bir lisans programından mezun olabilecek durumda bulunanlar, lisans programını bitirenler ile denklik belgesi almış olmak kaydıyla yurt dışında lisans eğitimi görmüş olanlar başvurabilecek. ALES'e yabancı uyruklular da girebilecek.Adaylar, kılavuz ile aday başvuru formuna başvuru tarihleri içinde ÖSYM'nin "http://www.osym.gov.tr" adresinden ulaşabilecek. Kılavuz dağıtımı yapılmayacak.
