Engelli bakım merkezinde işkence ve dayak iddiası
Bursa İbn-i Sina Özel Bakım Merkezi’nde engelli ve yaşlılara işkence yapılıp, dövüldükleri iddiaları üzerine soruşturma başlatıldı.
Merkezde bir süre çalıştıktan sonra işten çıkarılan üç eski hasta bakıcı, Bursa Barosu İnsan Hakları Komisyonu’na yazılı şikayette bulundu.
Komisyon başkanı Avukat Özgür Kemal Yetkin, iddialar üzerine üç kadını Bursa Cumhuriyet Başsavcılığı’na yönlendirdi.
25 Kasım 2013’te işe başladıktan sonra 6 ay çalışıp işten ayrılan S.D., 15 Nisan’da savcılığa ifade verdi. S.D. isimli kadın S.K. isimli çocuğun görevlilerce odaya kapatılıp koli bandı ve halatla kalorifer peteğine bağlandığını ileri sürdü.
Aynı bakım merkezinde bir süre çalışan K.B. isimli kadında 15 Nisan’da Bursa Emniyet Müdürlüğü Cinayet Büro Amirliği'ndeki ifadesinde 2013 yılında çalıştığı merkezde çocuklara ve yaşlılara işkence yapıldığını, dövüldüğünü, bazılarının ise ölüme terk edildiğini savundu.Aynı tarihte Cumhuriyet Başsavcılığı’na tanık sıfatıyla ifade veren F.M. isimli kadın ise, çocukların dövülüp ağızlarına biber sürüldüğünü ifade etti.
F.M. ayrıca merkezde bulunan yaşlı 7 hastanın da gerekli bakım ve ihtimam gösterilmediği için ‘ölüme itildiğini’ öne sürdü. Kalp krizi geçiren iki hastanın ambulans çağrılmadığı için öldüğünü iddia etti.İbn-i Sina Özel Bakım Merkezi yetkilileri ise iddialar üzerine açıklama yapmayacaklarını, avukatlarının daha sonra bilgi vereceğini bildirdi.
