Warriors'a Grizzlies freni
Amerikan Basketbol Ligi (NBA) play-off'ları konferans yarı finali mücadelesinde Memphis Grizzlies, deplasmanda karşılaştığı Golden State Warriors'ı 97-90 mağlup etti ve seriyi 1-1'e getirdi.
NBA play-off'larına 2 maçla devam edildi. Batı Konferansı'nda normal sezonu lider tamamlayan ve play-off ilk turunda New Orleans Pelicans'ı 4-0'la geçen Golden State Warriors, konferans yarı finali ikinci maçında Memphis Grizzlies'i ağırladı.
İlk çeyreği 28-22, devreyi ise 50-39 önde kapatan Grizzlies, etkili savunmasını maç boyunca göstererek Warriors karşısında etkili oldu ve mücadeleden 97-90 galip ayrılarak seriyi 1-1'e taşıdı.
Grizzlies'ta Mike Conley 22 sayı, Zach Randolph 20 sayı, 7 ribaunt ve 4 asist, Marc Gasol ve Courtney Lee 15'er sayıyla takımın galibiyetinde pay sahibi oldu.
Play-off serisi boyunca ilk kez kaybeden Warriors'ta NBA'de bu sezonun en değerli oyuncusu seçilen Stephen Curry 19 sayı, 6 asist ve 5 ribaunt, Draymond Green 14 sayı ve 12 ribaunt, Leandro Barbosa 14, Klay Thompson 13, Harrison Barnes 11 sayı, Andrew Bogut 8 sayı ve 12 ribauntla mücadele etti.
Serinin 3. ve 4. maçına Memphis Grizzlies ev sahipliği yapacak.
