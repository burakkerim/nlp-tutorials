Türkiye ile Suudi Arabistan Esad'a karşı anlaştı iddiası
Associated Press haber ajansı, Suriye'de Şam rejimine karşı savaşan direnişçilere destek için Türkiye ile Suudi Arabistan'ın anlaştığını iddia etti.
Suriye'de Şam rejimine karşı savaşan direnişçilere destek için Türkiye ile Suudi Arabistan'ın yakın işbirliği başlattığı öne sürüldü. Associated Press haber ajansı, konuya ilişkin haber-yorumunda, adını vermediği bir Türk yetkiliyi kaynak gösterdi ve iki ülkenin, direnişçileri geniş bir koalisyonda toplamayı amaçladığını kaydetti.Suriyeli direnişçilerin İdlib ve çevresindeki son kazanımlarının bu koalisyonun başarısı olduğu vurgulanan haberde, direnişçilere verilecek destek konusunda, Türkiye, Suudi Arabistan ve ABD arasında uzun süredir görüş ayrılığı yaşandığı hatırlatıldı. Ajans, ABD'nin, Suriye'de radikal grupların güçlenmesinden kaygı duyduğunu ve IŞİD ile mücadeleye odaklandığını kaydetti. Habere göre Türkiye, direnişçilerin koalisyon olarak ortak hareket etmelerinin önemli olduğunu vurguluyor. Bu arada Reuters Ajansı da IŞİD'e karşı mücadele edecek Suriyeli direnişçilerin Amerikalı askerlerce eğitiminin, Ürdün'de başladığını bildirdi. Haberde, eğit-donat programının yakında Türkiye'de de başlayacağı kaydedildi. NTV'ye bilgi veren Dışişleri Bakanlığı kaynakları ise, Türkiye ile Suudi Arabistan arasında, ajansın ileri sürdüğü gibi yeni bir anlaşmanın sözkonusu olmadığının altını çizdi.
