Yeni ÖSYM Başkanı Prof. Dr. Ömer Demir
ÖSYM’de başkanlık görevi ay sonunda dolacak Ali Demir’in yerine Ömer Demir getirildi.
Yeni ÖSYM Başkanı Prof. Dr. Ömer Demir oldu.29 Mart’ta görev süresi dolacak olan Ali Demir’in yerine YÖK tarafından Ankara Sosyal Bilimler Üniversitesi Rektörü Prof. Dr. Ömer Demir, Yıldırım Beyazıt Üniversitesi Rektör Yardımcısı Prof. Dr. Fatih Vehbi Çelebi ile Üniversitelerarası Kurul Genel Sekteri Prof. Dr. Fatih Nuray isimleri belirlenmiş ve Milli Eğitim Bakanlığı’na sunulmuştu.
ÖSYM Başkanı, müşterek kararnameyle 4 yıllığına Cumhurbaşkanı tarafından atanıyor.
PROF. DR. ÖMER DEMİR KİMDİR?
1963 Trabzon Of doğumlu olan Ömer Demir, ODTÜ Kamu Yönetimi bölümünden 1988 yılında lisans, 1990'da yüksek lisans, 1993 yılında da Anadolu Üniversitesi SBE İktisat Anabilim Dalından doktora derecesi almış, 1996 yılında doçent, 2009 yılında da profesör olmuştur.Anadolu, Kırıkkale, Çankırı Karatekin ve Yıldırım Beyazıt üniversitelerinde öğretim elemanı olarak çalışan Ömer Demir; 2003-2005 yılları arasında DİE Başkanı, 2005-2008 yılları arasında TÜİK Başkanı, 2008-2011 yılları arasında YÖK Başkanvekili olarak görev yapmıştır.Ömer Demir'in diğer görevleri arasında TÜBİTAK Sosyal ve Beşeri Bilimler Araştırma Grubu Yürütme Komitesi Üyeliği (2005-2008), Anadolu Ajansı TAŞ Yönetim Kurulu Üyeliği (2007-2008), SESTRIC Yönetim Kurulu Üyeliği (2003-2008), ÖSYM Yönetim Kurulu Üyeliği (2011), Bologna Follow Up Grup Üyeliği (2008-2011), EQAR Register Yönetim Kurulu Gözlemci Üyeliği (2010-2011) ve TÜBİTAK Bilim Kurulu üyeliği (2011-2013) bulunmaktadır.7 Mart 2013 tarihinden beri Ankara Sosyal Bilimler Üniversitesi Rektörlüğü görevini icra eden Prof. Dr. Ömer Demir, 12 Kasım 2014 tarihinde Yükseköğretim Kurulu Üyeliğine atanmıştır.
Bu arada Bilim Sanayi ve Teknoloji Bakanlığı'na bağlı Sanayi Genel Müdürlüğü'ne Prof. Dr. İbrahim Kılıçaslan, Metroloji ve Standardizasyon Genel Müdürlüğü'ne Prof. Dr. Necip Camuşcu, Isparta Bilim, Sanayi ve Teknoloji İl Müdürlüğü'ne Tufan Uysal atandı.
