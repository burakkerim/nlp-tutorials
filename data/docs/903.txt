Mamutların gen haritası çıkarıldı
Farklı türleri son buzul çağında Kuzey Amerika, Avrupa, Asya ve Afrika'da yaşamış ve nesli tükenmiş mamutların gen haritası çıkarıldı.
Bilimadamlarından oluşan uluslararası bir ekibin, iki mamutun gen dizilimiyle ilgili çalışmayı tamamladığı araştırmanın sonuçları "Journal Current Biology" dergisinde yayımlandı.
4,5 m boy ve 8 ton ağırlığa kadar varan bu cinsin son üyeleri MÖ 1700 yılında yaşamıştı.
Stockholm'deki İsveç Doğa Tarihi Müzesi'nde görevli bilimadamı Love Dalen, mamutun ilk eksiksiz DNA diziliminin, nesli tükenmiş bu hayvana yeniden vücut buldurmak isteyenlere yardım edebileceğini, prensipte, yaşayan bir mamutun nasıl hareket ettiğini görmenin çok eğlenceli olabileceğini, ancak bunu etik bulmadığını söyledi. Love Dalen, böyle bir girişimin, dişi fillerin acı çekmesine neden olacağını da vurguladı. Gen haritalarının, yumuşak doku örneği ve bir diş kullanılarak çıkarıldığı mamutlardan birinin, yaklaşık 45 bin yıl önce Sibirya'nın kuzeydoğusunda, diğerinin de 4 bin 300 yıl önce Rusya'nın Wrangel Adası'nda yaşadığı kaydedildi.
"MAMUTLARI YENİDEN CANLANDIRMAK İÇİN ÖNEMLİ BİR ADIM"
Mamutları yeniden canlandırmak istediği bilinen, Merkezi San Francisco'da bulunan Long Now Foundation örgütünün ise gen haritasının çıkarılmasıyla bu amacına bir adım daha yaklaştığı belirtiliyor. Örgütün internet sitesinde nihai hedeflerinin, "Avrupa ve Kuzey Amerika'daki kutup altı ormanlarda ve tundralarda yeniden üreme yetisine sahip yeni mamutlar ortaya çıkarmak olduğu" ifadesi kullanılıyor. Long Now Foundation, Harvard Üniversitesi'den bir ekibin, canlı fil hücrelerine mamut genleri yerleştirmek için gen mühendisliği tekniklerini kullanmasını destekliyor.
