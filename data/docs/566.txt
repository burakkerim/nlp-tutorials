Juventus evinden güldü
Şampiyonlar Ligi yarı finalinde Real Madrid’i 2-1 yenen Juventus, tur için az da olsa avantaj elde etti.
Hızlı başlayan karşılaşmada Juventus arka arkaya yaptığı ataklarla Real Madrid kalesini sıkça yokladı ve 8. dakikada ağları havalandırdı.
Hızlı gelişen atakta Tevez'in vuruşunda Casillas'dan dönen topu Alvaro Morata ağlara gönderdi. (1-0) Bu golden sonra Real Madrid skoru eşitlemek için baskı kurmaya başladı. İspanyol devi birçok kez tehlikeli atak geliştirse de bu dakikalarda sonuç bulamadı. Fakat istekli oyununu sürdüren Real Madrid 27. dakikada Ronaldo'nun golü ile skoru 1-1 yaptı. İlk yarının sonlarında Real Madrid öne geçmek için büyük bir fırsat yakalasa da bunu değerlendiremedi ve mücadelenin ilk yarısı 1-1'lik eşitlikle tamamlandı.
İkinci yarıya iki takım da dengeli başladı. Skor üstünlüğünü elde etmek isteyen takımlar ön geçmek için büyük mücadele verdi. 56. dakikada topla birlikte ceza sahasına giren Tevez, Daniel Carvajal'ın müdahalesinde yerde kalınca hakem Martin Atkinson penaltı noktasını gösterdi. 57. dakika topun başına geçen Tevez düzgün bir vuruşla penaltıyı gole çevirerek takımını 2-1 öne geçirdi. Mücadelede başka gol olmayınca Juventus karşılaşmadan 2-1 üstün ayrılarak, final yolunda önemli bir avantaj elde etti. 
