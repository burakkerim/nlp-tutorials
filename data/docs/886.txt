Tek başına egzersiz yeterli değil
Bilim insanları kilo kontrolünde egzersizin önemli rol oynadığına ancak tek başına yeterli olmadığına bir kez daha vurgu yaptı. İngiliz uzmanların dikkat çektiği diğer nokta, beslenme şekli.
İlişkili Haberler
Obezite sirozu tetikliyor!
Obezite 7 kanser türünde riski artırıyor
“Egzersiz çikolata gibi mutluluk veriyor” 
İngiltere'de obeziteyle ilgili yeni bir tartışma gündemde. Buna, bir grup kardiyolog tarafından yazılan bir makale neden oldu.Fast food karşıtı olarak tanınan Dr. Aseem Malhotra’nın başını çektiği kardiyologlar, egzersizin yararlı olduğunu, ancak kilo verdirmek için tek başına yetmediği görüşünü savunuyor.İngiliz Journal of Sports Medicine dergisinde yayınlanan makalede, kardiyologlar, aşırı kilonun hareketsizlikten çok, tamamen sağlıksız beslenmeyle bağlantılı olduğu görüşünü dile getiriyor. Bilim insanları, fast food zincirleri ve şekerli içecek üreten firmaların, "Ne kadar yerseniz yiyin, spor yaparak obeziteden kurtulursunuz" diyerek kamuoyunu yanılttığını belirtiyor. Fiziksel aktivitenin kalp rahatsızlıklarıyla bunama riskini azalttığı, ancak beslenme düzeni değişmedikçe kilo kaybına neden olmadığı belirtiliyor. Son 30 yılda obezitenin hızla arttığına dikkat çekilirken, buna karşılık batı toplumlarında fiziksel aktivitede ciddi bir değişim olmadığı kaydediliyor.
"Fiziksel aktiviteyle obezite önlenir efsanesini artık sonlandıralım" diyen İngiliz kardiyologlar, kilo almak istemeyenlere bir de çarpıcı öneride bulunuyor: "Şeker ve karbonhidrat oranı düşük bir beslenmeyi tercih edin."  İngiliz kardiyologların bu önerisi sağlık uzmanlarını bölmüş durumda. Öneriye karşı çıkanlar, makalede savunulan görüşlerin insanları fiziksel aktiviteden uzaklaştırabileceği eleştirisinde bulunuyor. Sağlıklı yaşam tarzının hem egzersiz hem de dengeli beslenmeyi içerdiğine dikkat çekiliyor.
