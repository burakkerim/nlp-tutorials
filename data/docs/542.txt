Barzani, Obama ile görüştü
ABD Başkanı Barack Obama, Beyaz Saray'da, ABD Başkan Yardımcısı Joe Biden ile Irak Kürt Bölgesel Yönetimi (IKBY) Başkanı Mesut Barzani arasındaki görüşmeye katıldı.
Beyaz Saray'dan yapılan açıklamada, görüşmede IŞİD'i zayıflatma ve nihayetinde ortadan kaldırmaya yönelik mücadele ile Irak halkının ihtiyaçlarını ele almaya ve ülkedeki tüm topluluklar arasındaki işbirliğini güçlendirmeye dönük devam eden siyasi inisiyatiflerin durumu dahil olmak üzere bir dizi konunun masaya yatırıldığı kaydedildi.
Obama ve Biden'ın, ABD'nin IKBY'ye ve Kürt halkına güçlü ve devam eden desteğini yeniden teyit ettiği belirtilen açıklamada, ayrıca ABD'nin, Stratejik Çerçeve Anlaşması altında, Irak Anayasası'nda tanımlandığı üzere birleşik, federal ve demokratik bir Irak'a yönelik kalıcı taahhüdünü yeniden vurguladıkları bildirildi. 
 Açıklamada, şunlar ifade edildi:
"Hem Obama hem Biden, Kürt peşmergelerin cesaretini övdü ve Irak'ta IŞİD'e kurban gidenlere başsağlığı dileğinde bulundu. Barzani de Obama ve Biden'a, Musul'un düşmesinin ardından Irak Kürt bölgesinin diğer noktaları ile Erbil'in korunması için askeri eylemde bulunulması da dahil ABD'nin, Irak hükümetiyle ve Irak güvenlik güçleriyle koordinasyon içinde peşmergelere sağladığı ciddi askeri desteğe teşekkür etti. Görüşmede, iki taraf da Bağdat ile Erbil arasındaki ilişkilerin güçlendirilmesinin öneminde mutabık kaldı ve bölgedeki şiddet nedeniyle yerlerinden olan milyonlarca sivile yardım sağlanması noktasında devam eden ortak taahhütlerinin altını çizdi."
