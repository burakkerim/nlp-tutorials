ABD, Küba'yı teröre destek veren ülkeler listesinden çıkarıyor
ABD Başkanı Obama, Küba'yı teröre destek veren ülkeler listesinden çıkarma kararı aldı.
ABD Başkanı Barack Obama, Küba’yı teröre destek veren ülkeler listesinden çıkarma kararı aldı.
Beyaz Saray Sözcüsü Josh Earnest, yaptığı yazılı açıklamada, Obama’nın Kongre’ye Küba’nın teröre destek veren ülkeler listesinden çıkarılmasına ilişkin raporu ve tasdik yazısını gönderdiğini bildirdi.
Earnest, Küba’nın kayıtlarının istihbarat camiası tarafından dikkatli şekilde incelenmesinin ve Küba hükümetinin taahhüdünün ardından ABD Dışişleri Bakanı John Kerry’nin, ülkenin listeden silinmesi şartları yerine getirdiğine karar kıldığını kaydetti. 
Kerry’nin daha sonra Obama’ya bu yönde öneride bulunduğunu ifade eden Earnest, "Başkanın belirttiği gibi Küba hükümetiyle farklılıklarımız devam edecek. Ancak Küba’nın politika ve eylemlerine yönelik geniş çaplı kaygılarımız, bu ülkenin, teröre destek veren ülke olarak tanımlanması kriterinin dışındaki konular" ifadesini kullandı. 
Küba, 1982 yılında ABD’nin teröre destek veren ülkeler listesine dahil edilmişti.
ABD kanunları gereği, ABD başkanının bir ülkenin listeden çıkarılması önerisinin yürürlüğe girebilmesi için 45 gün önceden Kongre’ye ilgili gerekçeli rapor ve tasdik yazısının sunulması gerekiyor.
Bu noktada, yönetimin gönderdiği yazıda, "Küba hükümetinin 6 ay boyunca uluslararası terörizme yardım ve destekte bulunmadığı ve Küba hükümetinin gelecekte de uluslararası terörizmi desteklemeyeceği teminatında bulunduğu" belirtildi.  
Obama, geçen yılın sonunda açıkladığı Küba açılımının ardından ABD Dışişleri Bakanlığına Küba’nın teröre destek veren ülkeler listesindeki durumunu incelemesi talimatını vermişti.
