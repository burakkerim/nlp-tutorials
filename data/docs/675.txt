"Avantaj Galatasaray'ın elinde"
Galatasaray Futbol Takımı'nın eski kaptanlarından Cüneyt Tanman, şampiyonluk yarışında sarı-kırmızılı futbol takımını avantajlı gördüğünü söyledi.
Galatasaray Kulübü'nün 16 Mayıs'ta, çoğunluk sağlanamaması durumunda 23 Mayıs'ta yapılacak olağan seçimli genel kurulunda başkanlığa aday olan Dursun Aydın Özbek'in yönetim kurulu listesinde bulunan Tanman, Üsküdar Belediyesi tarafından organize edilen 9. Özel Sporcular Atletizm Yarışmaları'nın açılış töreninde basın mensuplarına, sarı-kırmızılı kulüpteki seçim süreciyle ilgili açıklama yaptı.
Seçimlere Dursun Özbek'in yönetiminde girme konusunda karar verip, yola çıktıklarını anlatan Tanman, "Takımımızın özel bir durumu var. Şampiyonluk yarışı yapıyor. Burada seçimi ön plana çıkarmaktan, orada yöneticileri, sporcuları, teknik adamları etkileyebilecek herhangi bir konuşma yapmaktan çekiniyorum. Şu anda takımımızı destekliyoruz ve eğer göreve gelirsek yapabileceklerimizi de planlıyoruz. Bu özel dönemde çok konuşmanın doğru olmadığını düşünüyorum" ifadelerini kullandı.
"AVANTAJ GALATASARAY'IN ELİNDE"
Tanman, Spor Toto Süper Lig'de kıyasıya devam eden şampiyonluk yarışında Galatasaray'ı avantajlı gördüğünü söyledi.
Sarı-kırmızılı futbol takımının çok önemli virajları geçtiğini ve son olarak Akhisar Belediyespor karşısında yine önemli bir galibiyet aldığını dile getiren Tanman, "Bütün avantaj Galatasaray'ın elinde" dedi.
Kalan maçlarını kazandığı zaman Galatasaray'ın şampiyonluğa ulaşabileceğini belirten Tanman, "Bu açıdan şampiyonluk ipini göğüsleme konusunda en kuvvetli aday Galatasaray ama bunun için sahada işin gereğinin yapılması gerekiyor. Bunun da yapılacağına inanıyorum. Bu noktaya getirildikten sonra bırakılmayacaktır" diye konuştu.
Galatasaray'ın şampiyonluğunun herkes için çok önemli olduğuna değinen Cüneyt Tanman, "Hem sporcular, hem teknik adamlar, hem de gelecek yeni yönetim için takımın şampiyonluğu çok değerli. İnşallah da olacaklar" ifadelerini kullandı. 
"FUTBOLLA İLGİLİ BİR KONUMDA BULUNACAĞIM"
Cüneyt Tanman, yönetime gelmeleri halinde Florya Metin Oktay Tesisleri'nden ve futboldan kendisinin mi sorumlu olacağı yönündeki bir soru üzerine, şunları kaydetti:
"Önce genel kurulun onayı gerekiyor. O olduktan sonra da bir görev dağılımı yapılacaktır. Ben 40 yıldır futbolun içindeyim ve doğal olarak futbolla ilgili bir konumda bulunacağım. Muhtemelen daha güçlü olarak o noktada olacağım. Bu bir gerçek ama şu anda şampiyonluk yarışı var ve o yarışın içindeki takımımızı rahatsız edecek söylemlerden kaçınmaya çalışıyorum. Çünkü şampiyonluk hepimiz için çok önemli."
