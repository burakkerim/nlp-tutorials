Avam Kamarası seçimlerinde 4 Türk yarışıyor
İngiltere'de bugün yaklaşık 42 milyon seçmen kendilerini yönetecek 5 yıllık hükümeti seçmek ve Parlamento'nun alt kanadı olan Avam Kamarası'nı belirlemek için sandık başına gidiyor. Seçimlerde, Türkiye ve Kıbrıs kökenli 4 milletvekili adayı da yarışıyor.
Son yılların en çekişmeli seçimleri olarak tanımlanan seçimlerde Muhafazakar Parti'nin oy oranı yüzde 34, İşçi Partisi'nin oy oranı ise yüzde 33 olarak tahmin ediliyor. Ancak her iki partinin de mutlak çoğunluk alarak tek başına iktidar olması neredeyse imkansız. Partilerin 650 sandalyeli parlamentoda tek başına hükümet kurmaları için gereken milletvekili sayısı 326. Bu da İngiltere'de yeniden koalisyon hükümeti seçeneğini zorunlu kılıyor. İkinci Dünya Savaşı'ndan bu yana ilk defa koalisyon hükümeti 2010 yılındaki genel seçimlerde kurulan İngiltere'de yine bir koalisyon hükümeti kurulacağı tahminleri yapılıyor. AŞIRI SAĞCI PARTİ UKIP YÜKSELİŞTE Diğer taraftan seçimleri önde götürecek Muhafazakar Parti ile İşçi Partisi'nin yanısıra bu seçimlerde oylarını artıran iki parti var. Bunlardan biri Avrupa Birliği'ne ve göçmenlere karşı görüşleri ile öne çıkan aşırı sağcı Birleşik Kralık Bağımsızlık Partisi (UKIP) ile İskoçya Ulusal Partisi (SNP). Her iki parti seçim sisteminden ötürü parlamentoya çok sayıda milletvekili götüremeyecek olsa da Muhafakar ve İşçi Partisi'nin oylarını böleceği, özellikle İskoçya Ulusal Partisi'nin İskoçya'da güçlü olan İşçi Partisi'nin oylarını alabileceği söyleniyor. Son anketlere ve kamuoyu araştırmalarına göre, Birleşik Krallık Bağımsızlık Partisi'nin oyları yüzde 11, İskoçya Ulusal Partisi'nin yüzde 5 dolayında.Şu andaki hükümetin koalisyon ortağı Liberal Demokratlar (LibDem) ise bu seçimlerde dördüncü sıraya gerileyerek oy oranını yüzde 8'e düşürdü. PARTİLER NELER VADEDİYOR? Partilerin hemen hemen hepsi gündemlerini ekonomi, sağlık, eğitim, dış politika ve savunma çerçevesinde şekillendirdi. Seçim öncesi tartışılan konuların başında ekonomi geliyor. Partilerin önceliği bütçe açığını kapatmak, borcu sıfırlamak ve işsizlik oranını düşürmek. Diğer taraftan Başbakan Cameron'un hala başbakan olması halinde 2017 yılında İngiltere'nin Avrupa Birliği üyeliğinden çıkıp çıkmaması ile ilgili bir referandum sözü var. Ülkeye giren göçmen sayısına sınır getiren ve göçmenlik yasalarını sıkılaştıran Muhafazakar Parti'nin önümüzdeki beş yıllık dönemde de benzer bir göçmenlik politikası izlemesi bekleniyor. Ulusal sağlık sistemindeki kesintilerle eleştirilen Muhafazakar Parti, bu defa sağlık sistemine her yıl ekstra 8 milyar Sterlin ödenek vermeyi vaadediyor. İşçi Partisi'nin politikaları arasında ise göçmenlerin ilk iki yıl devlet yardımı almamaları, üniversite harçlarının yılda 9 bin Sterlin'den 6 bin Sterlin'e indirilmesi, bütçe açığınının kapatılması ve ulusal sağlık sisteminde kesinti uygulanmaması gibi konular var. Partilerin içinde en iddialı vaadler aşırı sağcı Birleşik Krallık Bağımsızlık Partisi (UKIP)'ne ait. UKIP, İngiltere'nin Avrupa Birliği'nden ayrılması için erken bir referandum yapılması, ülkeye giren göçmen sayısının net bir sayıya düşürülmesi ve Avustralya'dakine benzer puanlı sistemininin getirilmesini istiyor. SEÇİMLERDE 4 TÜRK KÖKENLİ ADAY YARIŞIYOR Bu seçimlerde, Türkiye ve Kıbrıs kökenli 4 milletvekili adayı yarışıyor. Londra'nın Edmonton bölgesinden Kıbrıslı Türk Gönül Daniels Muhafazakar Partisi'nden, Birmingham şehri Ladywood bölgesinden Isabel Sigmac Muhafazakar Partisi'nden, Londra'nın Tottenham bölgesinden Türkiye kökenli Turhan Özen, Liberal Demokratlardan ve Londra'nın Old Bexley ve Sidcup bölgesinden Kıbrıslı Türk İbrahim Mehmet İşçi Partisi'nden milletvekili adayı. Türklerin yoğun olarak yaşadığı bölgelerden aday gösterilen adayların, aday gösterildikleri bölgelerden ötürü kazanma şansları pek fazla görünmüyor. Etnik grupların ve göçmenlerin yoğunluk gösterdiği Londra'nın kuzeyindeki Edmonton ve Tottenham bölgelerinde İşçi Partisi ağırlık kazanıyor.
SONUÇLAR 8 MAYIS SABAHI BELLİ OLACAK Dar bölgeli seçim sisteminin uygulandığı İngiltere'de 650 seçim bölgesi bulunuyor ve söz konusu bölgeden en fazla oyu alan milletvekili seçiliyor. Bu sistem de fazla sayıda partinin parlamentoya milletvekili göndermesini engelliyor. Seçmenler 7 Mayıs Perşembe günü kendilerine en yakın seçim merkezinde sabah 7 ile akşam 22.00 saatleri arasında oy kullanabilecek. Seçim sonuçlarının 8 Mayıs sabahı belli olması bekleniyor. 
