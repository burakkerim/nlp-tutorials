Güneş, cilt kanserinin en önemli nedeni
Melanom başta olmak üzere cilt kanserlerinde kontrol edebilir tek faktör, güneş ışığı. Çocukluk döneminde ciddi güneş yanıkları geçirenler, güneşe fazla maruz kalanlar, bronzlaşmak için uzun süre güneşlenenler, özellikle kısa tatillerde yoğun güneş ışığı alanlar ile solaryum kullanıcıları ciddi risk altında.
İlişkili Haberler
Cilt kanserinde “otomatik” teşhis
Cilt kanserine umut
Deriye renk veren pigment hücrelerinin kanserleşmesi ile oluşan melanom deride bulunan benlerin üzerinden gelişebileceği gibi herhangi bir öncü lezyon olmadan da görülebiliyor. Genç yaşlarda da ortaya çıkabilen melanom, cilt kanserleri arasında en tehlikeli olanı. Derideki değişiklikleri fark etmenin, düzenli aralıklarla deriye bakmakla, vücudu ayda bir kontrol ettirmekle mümkün olduğunu belirten Dermatoloji Uzmanı Doç. Dr. Emel Güngör, “Deri görülebilen bir organ. Yeter ki biz bakmasını bilelim. Bu nedenle önerimiz; her ay bir ayna yardımı ile vücudunuza bakmanız. Bu muayene alışkanlık haline geldiğinde, benlerdeki değişiklikler kolaylıkla fark edilebilir” diyor.Melanomun tedavisinde önce cerrahi yöntemler uygulanıyor. Melanomun deri içindeki kalınlığına bağlı olarak çevresinden çıkarılacak normal deri alanı belirleniyor. Melanomun kalınlığı arttıkça önce lenf bezlerine, daha sonra diğer organlara yayılma riski artıyor. Erken tanı ile bu risklerin önüne geçmek mümkün olabiliyor.
GÜNDE 10 DAKİKA GÜNEŞLENMEK YETERGüneşin zararlı ışınlarına maruz kalmak sadece melanom için değil, deri yaşlanması için de risk faktörü. Melanomda ve diğer deri kanserlerinde kontrol edebilecek tek faktörün güneş ışığı olduğunu belirten Dr. Güngör’ün bu konudaki uyarıları şöyle: “Saat sabah 10 ile öğleden sonra 3 arasında güneş ışınlarından mümkün olduğunca uzak durmak gerekiyor. Güneş ışınlarını geçirmeyen kıyafetler giymek, güneş gözlüğü takmak, geniş şapkalar kullanmak ve bolca 30 faktör güneş koruyucu krem sürmekte büyük fayda var. Güneş koruyucuları güneşe çıkmadan yarım saat evvel kullanılmalı. Terleme, denize girme gibi yan faktörler devreye girdiğinde mutlaka tekrarlanmalı.”
D VİTAMİNİ ZARAR VERMESİNÖzellikle kemik sağlığı için büyük önem taşıyan D vitamini deride güneş ışınlarıyla birlikte sentezleniyor. Ancak sırf D vitamini sentezlemek için güneşin zararlı ışınlarına maruz kalmamak gerekiyor. Dr. Güngör’e göre, D vitaminini dışarıdan destek takviyesi ile almak daha uygun. Cildin kızarmasına izin vermeden güneş ışığı da alınabilir. Sadece ön kolların ve yüzün yaklaşık 5-10 dakika güneşte kalması D vitamini sentezi için yeterli oluyor.BU BELİRTİLERİ ÖNEMSEYİN!- Vücutta olan benlerden daha farklı bir ben oluşması ya da benlerin şekil değiştirmesi.- Vücutta 50’den fazla ben olması.- Benlerin asimetrik olması, kenarlarının girintili çıkıntılı, pul pul olması ve benin üzerinde çoklu renk bulunması.- Herhangi bir benin üzerinde kaşıntı, kanama veya sızıntı olması.- Açık tenli, kızıl saçlı ve açık mavi/yeşil göz rengine sahip olmak.- Kişinin kendisinin ya da ailesinden birinin daha evvel cilt kanseri olması.- Güneş ışınlarına fazla maruz kalmak ve güneşte yanmak.
