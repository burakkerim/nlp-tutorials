Avrupa ve ABD’de iş dünyasının yeni korkusu: Brexit
Avrupa ve ABD’de iş dünyası liderleri, gelecekte Yunanistan’ın AB'den ayrılmasından çok İngiltere’nin ayrılmasından endişe duyuyor.
Londra merkezli araştırma şirketi Grant Thornton’un 36 ülkede 2 bin 600 iş dünyası temsilcisiyle gerçekleştirdiği araştırmaya göre, İngiltere’nin AB’de ayrılma riski (Brexit - Britain Exit) Yunanistan’ın ayrılmasından daha fazla endişe kaynağı oldu. İş dünyası liderlerinin yaklaşık üçte ikisi İngiltere’nin AB’den ayrılmasının Avrupa ekonomisi için olumsuz sonuçları olacağını düşünürken, Yunanistan’ın Euro Birliği’nden ayrılmasının olumsuz etkisi olacağını düşünenlerin oranıysa yüzde 45 oldu. Almanya’daki iş dünyası temsilcilerinin yüzde 61’i, Brexit'in AB ekonomisini olumsuz etkileyeceğini beyan ederken, Grexit'in olumsuz etkisi olacağını düşünenler ise yüzde 37’de kaldı. Grant Thornton CEO'su Sacha Romanovitch, araştırma sonuçlarıyla ilgili, "İngiltere’nin tarihsel olarak ticareti kolaylaştıran, Avrupa’ya ve dünyaya giriş kapısı olma rolü var. Avrupa’da iş yapan Amerikan şirketleri endişe duyuyor. Normalde Avrupa’ya İngiltere’den giriş yapma konusunda bir güven ve kesinlik söz konusu" dedi. Britanya Ticaret Odaları Birliği de (BCC) 3 bin 800 iş dünyası temsilcisinin yüzde 63’ünün İngiltere’nin AB’den ayrılmasının ülke ekonomisine olumsuz etki edebileceğini düşündüğünü açıklamıştı. İngiltere Başbakanı David Cameron, genel seçimi kazanması halinde İngiltere’nin AB üyeliğini 2017 yılında referanduma götüreceğini belirtmişti.
