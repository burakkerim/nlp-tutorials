İnşaatta çökme: 9 yaralı
Kahramanmaraş'ta bir inşaata beton döküldüğü sırada meydana gelen çökme sonucu 9 işçi yaralandı.
Onikişubat ilçesi Gayberli Mahallesi Hal Kavşağı civarında bir iş yeri inşaatının birinci katına "tabla beton" döküldüğü sırada çökme yaşandı.
Bu sırada çalışan işçiler Mustafa Tuğrul, Yaşar Tuğrul, Hasan Çelik, Adem Kozan, Yaşar Kömeç, Ali Tuğrul, Yusuf Tuğrul, Sonar Tuğrul ve Emrah Akçakaya zemine düşerek yaralandı.
Çevredekilerin haber vermesi üzerine olay yerine 112 Acil Servis, itfaiye, AFAD ve polis ekipleri sevk edildi.
Ekiplerin yardımıyla kurtarılan işçiler ambulanslarla kentteki çeşitli hastanelere sevk edildi.
 İnşaat alanında enkaz kaldırma çalışması başlatıldı.
Kahramanmaraş Valisi Mustafa Hakan Güvençer ve Büyükşehir Belediye Başkanı Mehmet Fatih Erkoç da olay yerine gelerek incelemelerde bulundu.
Vali Güvençer, "Olay yerinden çıkartılan 4 kardeşimizin durumu ciddi ancak hayatı tehlikeleri yok. Kısa sürede müdahale edilmesi olayın ağırlığını ve bizi üzen tarafını kısmen hafifletiyor. Aldığımız bilgilere göre şu anda enkaz altında hiç kimse yok" diye konuştu.
Büyükşehir Belediye Başkanı Erkoç ise işçilerin yaralanmasından üzüntü duyduğunu belirterek, "İnşallah yaralı kardeşlerimiz acil şifaya kavuşurlar. Bu konular daha hassas şekilde incelenecek" dedi.
