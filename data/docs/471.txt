MEB'den Fenerbahçe'ye arsa cevabı
Milli Eğitim Bakanlığı, Fenerbahçe Spor Kulübünün, eski Kenan Evren Anadolu Lisesi arsa ve binalarının kulübe devrine ilişkin protokolde öngörülen eğitim birimlerini süresi içinde ve mevzuata uygun formda inşa edip teslim etmediğini bildirdi.
Bakanlıktan yapılan açıklamada, son günlerde basında yer alan Bakanlık ve Fenerbahçe Spor Kulübü arasında gerçekleştirilen protokolle ilgili haberlere ilişkin açıklamaya gerek görüldüğü belirtildi.
Açıklamada, Bakanlık ile Fenerbahçe Spor Kulübü arasında Kadıköy ilçesi İstanbul Anadolu Lisesi (Eski Kenan Evren Anadolu Lisesi) arsa ve binalarının, yapılacak tesisler karşılığında Fenerbahçe Spor Kulübüne devrine dair 11 Kasım 2002'de bir protokol düzenlendiği hatırlatıldı.
Söz konusu protokol gereği Fenerbahçe Spor Kulübü tarafından taahhüt edilen okul bina ve eklentilerinin taahhüt süresinde ve öngörüldüğü koşullarda yapımı gerçekleştirilmediğinden protokolün 2009 ve 2011 yıllarında ek protokollerle revize edildiği ifade edildi.
Yapılan protokollerin, Bakanlığın iyi niyetinin ve kamu menfaatini gözetici tavrının en açık göstergesi olduğu belirtilen açıklamada, protokoller kapsamında Fenerbahçe Spor Kulübünce, Sancaktepe'de 24, Üsküdar'da 32 derslikli İlkokul, Ataşehir'de 40 derslikli Anadolu Lisesi, Ataşehir Mevlana Anadolu Lisesi bahçesine spor salonu ve konferans salonu yapılmasının öngörüldüğü bildirildi. 
Açıklamada, şöyle denildi:
"Ancak ek protokollere rağmen Fenerbahçe Spor Kulübünün öngörülen eğitim birimlerini süresi içinde ve mevzuata uygun formda inşa edip teslim etmediği görülmüştür. Örneğin protokol kapsamındaki eğitim ünitelerinden bir tanesi ile ilgili hiçbir adım atılmamıştır. Kulüp tarafından yükümlükleri içerisinde yer alan bazı işlere dair kısmi teslimatlar gerçekleşmiş ve öğrencilerimizin kullanımına sunulmuştur.
Ana protokol ve ek protokoller kapsamında yapılması öngörülen eğitim ünitelerinin toplam maliyeti 18 milyon 480 bin 200 liradır. Buna karşılık Bakanlığımıza ait olup edimlerin tamamlanması durumunda Fenerbahçe Spor Kulübüne tahsis edilmesi talep edilen taşınmazların değerleri ise toplam 345 milyon 726 bin 200 liradır. Fenerbahçe Spor Kulübünün edimlerini eksiksiz ve zamanında yerine getirmemesine rağmen Bakanlığımızın iyi niyetli davranarak protokolleri revize etmesine ve kendisine tahsis edilen gayrimenkul ile karşılığında yapacağı eğitim ünitelerinin maliyeti arasında kulüp lehine ciddi bir kamu desteği olmasına rağmen Kulüp yetkililerinin Bakanlığı itham edici ve kamuoyunu yanlış yönlendiren açıklamalarını kamuoyunun bilgi ve takdirine sunmak zorunluluğu doğmuştur."
