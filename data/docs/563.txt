Mayweather: Pacquiao ile yeniden karşılaşabilirim
Dünya yarı orta sıklet profesyonel boks şampiyonu Floyd Mayweather, "asrın müsabakası"nda yendiği Manny Pacquiao'nun omzundaki sakatlık geçtikten sonra Filipinli boksörle bir kez daha karşılaşabileceğini söyledi.
Tarihin en yüksek ödüllü boks karşılaşmasında Pacquiao'yu puanla mağlup ederek kariyerindeki 48'inci maçı da kazanan Mayweather, Amerikan spor kanalı ESPN'e yaptığı açıklamada, 3 Mayıs'taki müsabakanın rövanşını yapma fikrine açık olduğunu belirterek, "Ameliyatı sonrası bir yıl içinde Pacquiao ile yeniden karşılaşabilirim" ifadesini kullandı.
"8 farklı sıklette dünya şampiyonu olan tek boksör" Pacquiao, maç sonrası düzenlenen basın toplantısında, kaybetmesini omzundaki sakatlığa bağlamıştı. ABD basını, sakatlığını gizleyen Pacquiao'nun para veya müsabakalardan men cezası alabileceğini iddia etmişti. Sağ omuz bağlarındaki yırtık sebebiyle ameliyat edilecek 36 yaşındaki Filipinli boksörün iyileşmesinin, 9 ila 12 ay süreceği tahmin ediliyor.
Para ödülü 300 milyon doları bulan "tarihin en yüksek ödüllü boks maçı"nda anlaşma gereği ödülün yüzde 60'ını Mayweather'ın, yüzde 40'ını Pacquiao'nun alacağı açıklanmıştı.
