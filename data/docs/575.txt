Eşcinsellere kan bağışı yasağı
Avrupa Adalet Divanı, Fransa’nın, eşcinsellerin kan bağışı yapmasına "belirli şartlarda" yasak getirmesine onay verdi.
AB ülkeleri içindeki davalara bakan Adalet Divanı, 2009 yılında Metz kentinde bir Fransız doktorun eşcinsel olduğunu düşündüğü bir kişiden kan bağışı almayı reddetmesi üzerine açılan davayı bugün karara bağladı.
Adalet Divanı gerekçeli kararında, "belirli şartlarda eşcinsellerin kan bağışı yapmasına sınırlama getirilebileceğine" hükmetti. Kararda, "bağış yapan kişinin yüksek risk grubunda olması ve tehlikeli bir bulaşıcı hastalığı geçirme riski taşıması halinde, bu sınırlamanın yürürlüğe sokulabileceği" yorumu yapıldı.  
Adalet Divanı bununla birlikte, Fransa’da mevcut yasal mevzuatın gevşetilebileceğini, belirli kısıtlamalar ve kriterler çerçevesinde eşcinsellerin kan bağışı yapmasına olanak sağlanabileceğini kaydetti.
Strasbourg İdari Mahkemesi, eşcinsel olduğu düşünülen kişiden kan bağışı alınmasının reddedilmesi ile ilgili davada, AB yasalarına uygunluğun denetlenmesi için başvuruyu Adalet Divanı’na yönlendirmişti.
Merkezi Lüksembourg’da bulunan Adalet Divanı’na bu dava kapsamında Fransa tarafından sunulan bilgide, 2003 ve 2008 yılları arasında Fransa’da erkek eşcinsel nüfus içinde AIDS virüsü geçmesi ihtimalinin, diğer heteroseksüellere oranla 200 misli daha fazla olduğu belirtilerek, Avrupa’da en fazla HIV taşıyan erkek eşcinsel nüfusunun Fransa’da olduğu bildirilmişti.
