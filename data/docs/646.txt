Aşırı sağcı lider Le Pen'in parti üyeliği askıya alındı
Fransa'da aşırı sağcı "Ulusal Cephe" partisinde yaşanan baba-kız kavgası büyüdü. FN Başkanı Marine Le Pen’in çağrısıyla toplanan disiplin kurulu, 86 yaşındaki onursal başkan Le Pen’in üyeliğini askıya aldı.
Fransa'da aşırı sağcı Ulusal Cephe Partisi (FN), partinin onursal başkanı Jean-Marie Le Pen'in üyeliğini askıya aldı.  FN'nin 86 yaşındaki onursal başkanı Le Pen'in İkinci Dünya Savaşı sırasında Nazi rejiminin kurduğu gaz odalarına ilişkin "tarihte yalnızca bir ayrıntıdan ibaret" ifadelerini kullanması üzerine kızı FN Başkanı Marine Le Pen ile arasında çıkan siyasi kriz büyüyor.  Marine Le Pen'in çağrısı üzerine parti merkezinde toplanan parti disiplin kurulu Jean-Marie Le Pen'in üyeliğinin askıya alınmasını kararlaştırdı.  FN'den yapılan yazılı açıklamada, Le Pen'in onursal başkanlığının elinden alınıp alınmayacağına da üç ay içerisinde yapılabilecek bir genel kurul toplantısında karar verilebileceği bildirildi.  Jean-Marie Le Pen, bugünkü disiplin kurulu toplantısına çağrılmış ancak katılmayı reddetmişti.  Marine Le Pen, dün bir televizyon kanalına yaptığı açıklamada, babasının bundan sonra parti adına konuşmasını istemediğini söylemişti.  Jean-Marie Le Pen son olarak, partisi tarafından ülkenin ulusal kahramanı Jean Darc'ı anma günü dolayısıyla 1 Mayıs'ta düzenlenen etkinliğe davetli olmamasına rağmen katılmış, etkinlikte kızı konuşma yaparken sahneye çıkarak kısa bir süre partilileri selamlamıştı.  Ayrıca baba ve kız arasında çıkan kriz nedeniyle Jean-Marie Le Pen, en son yapılan bölgesel seçimlerdeki adaylık kararından da vazgeçmek zorunda kalmıştı.  Ülkede düzenlenen son kamuoyu yoklamaları, dört seçmenden birisinin, 2017 yılında düzenlenecek cumhurbaşkanlığı seçimlerinde Marine Le Pen'e oy vereceğini ortaya koyuyor.
