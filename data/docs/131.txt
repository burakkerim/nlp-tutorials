Kendi yaptıkları arabayı internetten satışa çıkardılar
İzmir'de, 12 yıl önce yaptıkları güneş enerjisiyle çalışan arabayla isimlerini duyuran Dokuz Eylül Üniversitesi Solaris Güneş Arabaları ekibi, elektrikli arabalar yarışmasında finans desteği bulabilmek için otomobillerini satışa çıkardılar.
Üniversiteli gençler, internet üzerinden araç satışı yapan siteye ilan verdi ve ürettikleri ikinci arabalarını, masraflarını karşılamak amacıyla 152 bin 500 TL'ye satışa çıkardı. Gençler şimdi, alıcı beklemeye başladı.
Dokuz Eylül Üniversitesi'nden 20 kişilik ekip araçlarıyla bir çok başarıya imza attı. 
Dokuz Eylül Üniversitesi bünyesindeki çeşitli mühendislik fakültelerinde eğitim gören gençler, 12 yıl önce Solaris Güneş Arabaları ekibini kurdu. Sayıları şimdilerde yaklaşık 20 kişi olan ekip üyeleri, ürettikleri güneş enerjisiyle çalışan araçlarıyla, büyük yankı uyandırdı. Üniversiteli gençler bu güne kadar aynı sistemle çalışan ama her geçen gün sistemini geliştirdikleri dört araç yaptı.  EN PRESTİJLİ YARIŞMA İÇİN DESTEK ARAMAYA BAŞLADILAR Dokuz Eylül Üniversitesi Solaris Güneş Arabaları ekibi, birçok ülkede elde ettikleri başarının ardından dünyanın en prestjili güneş enerjili araba yarışmalarına katılmak için kollarını sıvadı. Bunun için hazırlayacakları aracın planlarını yaptı. Ancak üniversiteli gençler, projenin finans boyutunda, önemli sıkıntıya girdi. Arabanın yapılması ve ekibin bu yarışma için masrafları toplam 500 bin TL tuttu. Bunun önemli bir bölümünü karşılayan gençler. Geriye kalan 152 bin 500 TL'lik bölüm için ise, ilginç bir yönteme başvurdu. Okuldaki bir etkinliğe katılan, internet üzerinden araç satışı yapan sitesin yöneticileriyle işbirliğine gidildi. Öğrenciler, ihtiyaçları olan parayı karşılayabilmek için ikinci olarak ürettikleri araçları Solaris 2'yi satışa çıkardı. Araba için “Dokuz Eylül Üniversitesi Solaris Güneş Arabaları Ekibi tarafından satışa çıkarılan araç, yeni sahibini arıyor" başlığıyla ilan verildi.
2006 yılında yapımı tamamlanan Solaris 2'nin dünya çapında bir çok birincilikleri var. 
Ekibin ikinci aracı olan Solaris 2'nin, 2006 yılında yapımı tamamlandı. Tek kişilik, güneş enerjisiyle çalışan elektrikli araç, 2007'de TÜBİTAK güneş enerjili araç yarışlarında birincilik, 2008'de Yunanistan'da düzenlenen “Sun Life" güneş enerjili araç tasarım yarışmasında tasarım ödülü, 2014'te düzenlenen Fas Güneş Enerjili Araç Yarışı'nda birincilik ve yine bu sene Belçika'da düzenlenen European Solar Challenge'da özel ödül gibi prestijli dereceler elde etti. İlan ardından aracı almak yerine daha ziyade yardımda bulanacak kişilerden telefon aldıklarını söyleyen ekip üyelerinden Saime Özdemir, şöyle dedi: "Bizlerin bu aracı satma yetkimiz yok. Biz sponsor desteği gibi bu parayı aldıktan sonra arabamızı hibe edeceğiz. Ancak araç için her türlü teknik desteği alan kişiye ya da firmaya vereceğiz. Bizim katılacağımız yarışma çok prestijli ve bizler burada ülkemizi temsil etmek istiyoruz. Ülkemize bu başarıya getirmek istiyoruz."
