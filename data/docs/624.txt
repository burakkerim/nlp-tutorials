Rotasyon öğretmenin ikametgahına göre yapılacak
Milli Eğitim Bakanlığı öğretmenlere kolaylık sağlayacak şekilde valiliklerce belirlenecek eğitim bölgeleri içindeki diğer okullar arasında rotasyon yapılmasını planlıyor.
Milli Eğitim Bakanlığı (MEB) İnsan Kaynakları Genel Müdür Vekili Fethi Fahri Kaya, Öğretmen Atama ve Yer Değiştirme Yönetmeliği'nde ilgililerin ve paydaşların görüşlerini dikkate alarak yapmayı planladıkları değişiklikleri anlattı. Kaya, öğretmenlere rotasyonu da içeren yönetmelik çalışmasında, Milli Eğitim Bakanı Nabi Avcı'nın talimatıyla eğitim camiasının, sosyal tarafların ve sivil toplum kuruluşlarının da görüşünü aldıklarını anlattı.Bu görüşler doğrultusunda rotasyonla ilgili kararların yönetmeliğe alındığını vurgulayan Kaya, düzenlemenin çok olumlu sonuçlar doğuracağını düşündüklerini söyledi. Kaya, taslakta rotasyonla ilgili alınan kararlara ilişkin şu bilgileri verdi:"Rotasyonu, büyükşehirlerde öğretmenlerimizin okullarının bulunduğu valiliklerce belirlenen eğitim bölgeleri içinde yapacağız. Öğretmenimizin görevli bulunduğu okulun eğitim bölgesi içindeki en yakın okullara rotasyonu yapılacak. Yani öğretmenlerimizin okulu değişecek sadece.Aynı eğitim bölgesi içinde görev yapan öğretmenlerin kendi aralarında yerleri değişecek. Öğretmenimizin görev yeri bir ilçedeyse, buna uzak başka bir ilçeye rotasyonu yapılmayacak. Öğretmenlerimizin kurulu düzenlerinin bozulmaması için böyle bir karar aldık. Bunun dışında öğretmen başka bir eğitim bölgesine rotasyon isterse, bu talebini de gözeteceğiz. Rotasyon, büyükşehirler dışında, merkez ilçesi olmayan tek bir eğitim bölgesi olan illerde ise il içinde yapılacak. Böylece öğretmenlerimizin bulundukları kuruma daha bir şevkle ve heyecanla hizmet edeceklerini düşünüyorum."Kaya, taslağa göre, ara sınıflarda görevli öğretmenlerin hemen rotasyona tabi tutulmayacağını, öğrencilerini 4. sınıftan mezun etmelerini bekleyecek bir düzenleme getireceklerini belirtti. Fethi Fahri Kaya, eş durumu tayinlerinde istenen ilde norm kadronun bulunmadığı hallerde eşleri 3'üncü bir ilde buluşturacak şekilde tayin yapılacağını söyledi. DOĞU VE GÜNEYDOĞU ANADOLU'DAKİ ÖĞRETMENLERE EK HİZMET PLANI Kaya, yönetmelik taslağında, özellikle Doğu ve Güneydoğu Anadolu bölgelerinde ağırlıklı olarak bulunan zorunlu hizmet bölgelerinde görev yapan öğretmenlere yönelik bir düzenleme yapacaklarını bildirdi. Zorunlu hizmet bölgesinde görev yapan öğretmenlerin, zorunlu hizmet süresinden sonra fazla çalıştığı her yıl için ek hizmet puanı verileceğini duyuran Kaya, "Zorunlu hizmet yılından sonraki birinci yıl için yüzde 25, ikinci yıl için yüzde 50, üçüncü yıl için yüzde 100 oranında ek hizmet puanı alacaklar. Böylece zorunlu hizmet bölgelerinde çalışan bir öğretmenin diğer bölgelerde görev yapan öğretmenlere göre daha fazla hizmet puanı olacak" bilgisini verdi. ŞEHİT, GAZI YAKINI VE ENGELLİ ÖĞRETMENLERE MUAFİYET MÜJDESİ Taslağa göre, şehit ve gazi yakını öğretmenler ile engelli öğretmenleri rotasyondan ve zorunlu hizmetten muaf tutacaklarını da açıklayan Kaya, ayrıca zorunlu hizmet bölgelerinde görev yapan şehit ve gazi yakını öğretmenler ile engelli öğretmenlerin bu hizmetini tamamlayıp tamamlamadıklarına bakılmaksızın tayin isteyebileceklerini bildirdi.Dershanelerde görev yapan öğretmenlerin MEB bünyesinde istihdamı çalışmalarının da 1 Temmuz-1 Ağustos 2015'de yapılacağını aktaran Kaya, bu süre içinde öğretmenlerin başvurularının alınacağını, mülakatlarının yapılacağını bildirdi. Kaya, mülakatta aldıkları puana ve tercihlerine göre okullara atamalarının yapılacağını söyledi. Kaya, Öğretmen Atama ve Yer Değiştirme Yönetmeliği'nde, yapılacak değişiklikle ilk öğretmen atamalarında öğretmenlerden alınan tercih sayısının 25'den 40'a çıkarılacağını sözlerine ekledi.
