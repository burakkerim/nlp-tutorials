“Hamile kadın hastanede sıra beklerken öldü” iddiası
Kars’ın Digor ilçesinde rahatsızlanan 8 aylık hamile Nurgül Çağdavur’un polikliniğin önünde sıra beklerken hayatını kaybettiği belirtiliyor. Aile, hastane yönetimi ve doktorlardan şikayetçi oldu.
İddiaya göre, hamile Nurgül Çağdavur, 23 Nisan'da Kars Harakani Devlet Hastanesine kaldırıldı. Aile, 21 yaşındaki kadına ambulansta müdahale edilmediğini, hastanede de gece yarısına kadar bekletildiklerini belirtiyor.Evine gönderilen kadın bir hafta sonra bir kez daha hastaneye gitti ancak yine evine gönderildi. Ailenin iddiasına göre, 30 Nisan'da durumu tekrar ağırlaşan kadın poliklinikte sıra beklerken yere yığıldı ve hem anne hem de bebeği kurtarılamadı.Aile kadının durumunun acil olduğunu söylemelerine rağmen doktorların ilgilenmediğini, kendilerine beklemeleri gerektiğinin söylendiğini öne sürdü.Hastane yetkilileri adli süreç başladığı için olayla ilgili açıklama yapmadı.
