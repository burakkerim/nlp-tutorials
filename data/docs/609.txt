Nemrut'un zirvesinde konser verilecek
Çukurova Senfoni Orkestrasının konserine, Türkiye'nin yanı sıra çeşitli ülkelerden engelliler katılacak.
Çukurova Senfoni Orkestrası, "Rotary Engellilerle Zirvede, Nemrut'a Tırmanıyoruz" projesi kapsamında Nemrut Dağı'nın zirvesinde konser verecek.
Adıyaman Nemrut Rotary Kulübünce geleneksel düzenlenen konsere, Türkiye'nin yanı sıra ABD, Almanya, Meksika, Brezilya, Paraguay, Japonya, Avustralya, Hindistan, Kore, Bulgaristan ve Yeni Zelanda'dan engelliler katılacak.
Nemrut Rotary Kulübü Dönem Başkanı Ferit Binzet, yaptığı yazılı açıklamada, bu yıl uluslararası boyutta düzenlenecek organizasyonun, çok renkli geçeceğini belirtti.
Kortej yürüyüşüyle başlayacak etkinliklerin 30 Nisan-2 Mayıs'ta gerçekleştirileceğini ifade eden Binzet, şunları kaydetti:
"Adıyaman'ın tarihi ve turistik yerlerini de gezecek misafirler, Nemrut Dağı'nda düzenlenecek özel konser için zirveye tırmanacak. Zirvedeki büyüleyici mekanda, 2 bin yıllık heykellerin arasında konser verilecek. Etkinliğe katılanlar, konser öncesinde, Kommagene Krallığı'na ait ören yerlerinden Karakuş Tepesi, Cendere Köprüsü, Eski Kahta Kalesi ve Arsemia'yı da ziyaret edecek."
