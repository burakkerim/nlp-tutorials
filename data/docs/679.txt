En özel anı kabusa çeviren sorun: Vajinismus
Bir korku reaksiyonu ve panik atak durumu olan vajinusmus, Türkiye'deki her 10 kadından birini etkiliyor. Görülme sıklığı kültürel yapıya göre farklılık gösterse de, en önemli sebep cinsellik konusunda bilgisizlik ve bu bilgisizlikle gelen korku.
Vajinusmus, vajinanın pelvik taban kaslarının istem dışı kasılması sonucunda cinsel birleşmenin yaşanamaması durumu olarak tanımlanıyor. “Cinsellik konusunda kapalı fikirlilik vajinismusun en önemli nedenidir" diyen Kadın Hastalıları ve Doğum Uzmanı Op. Dr. Dilek Aytekin Öcal şunları söylüyor: “Cinsel Tıp Enstitüsü Vajinismus Bilgi Anketi’nin son verileri ülkemizdeki her 10 kadından birinin vajinismus sorunu yaşadığını göstermektedir. Bilinmeyen şeyler korkuya neden olur. Cinselliğe dair eğitimin yeterli olmadığı toplumlarda olduğu gibi cinselliğe ait bilgisizlik, cinsel organların yerinin ve yapısının bilinememesi bile tek başına vajinismus nedenidir.”MÜKEMMELİYETÇİ KİŞİLERDE SIK GÖRÜLÜYORVajinismus nedenleri arasında en sık görülenin acı çekme korkusu olduğunu vurgulayan Dr. Öcal, zorla evlendirilme, eşini sevmeme, eşle yaşanan sorunların da vajinismusa yol açtığını söylüyor. Mükemmeliyetçi kişiliklerde kontrolü kaybetme korkusuyla birlikte vajinismus görülme sıklığının arttığını belirten Öcal, sorunun tedavisi hakkında şu bilgileri veriyor: YANLIŞ UYGULAMALAR TEDAVİYİ ZORLAŞTIRABİLİR“Vajinismusla ilgili yeterli bilgi ve deneyimi olmayan profesyonellerin; tedaviyi zorlaştıracak, kişilerde hayal kırıklığı yaratacak ya da gereksiz müdahalelere yönlendirerek maddi ve manevi zarar görmelerine neden olacak sözleri ve uygulamaları olabilmektedir. Anestezik kremlerin kullanımı, ilişki sırasında sarhoş olma, genel anestezi altında cinsel birleşme ve vajinaya botoks uygulanma gibi öneriler vajinismus için önerilmeyen tedavi uygulamalarıdır.
TEDAVİ KİŞİYE ÖZEL OLMALI Vajinismus sebebe yönelik uygun bir tedavi tekniği ile adım adım çözülmelidir. Vajinismus tedaviler arasında en yüz güldürücü sonuç veren cinsel sorunlardan birisidir. Vajinismus sorunu kişiye özeldir. Bu yüzden vajinismus tedavisi de problemin kaynağına yönelik ve kişiye özel olmalıdır.KADININ DEĞİL ÇİFTİN ORTAK PROBLEMİ OLARAK GÖRÜLMELİVajinismus her ne kadar kadında yaşanan bir problem olsa da diğer cinsel sorunlarda olduğu gibi bunu çiftin ortak problemi olarak görmek gerekir. Eşin desteğini almak tedaviyi kolaylaştıracağı gibi tedavi süresini de kısaltacaktır. Vajinismus tedavisinde genellikle hiçbir cerrahi müdahale, girişimsel işlem uygulanması gerekmez. Yapılması gereken kişinin kendisine iyi bir rehber olacak cinsel terapisti bulması ve cinsel terapi planını uygulamasıdır. Önerilen terapi planına sadık kalındığı sürece hızlı ve sağlıklı bir iyileşme elde edilecektir. Kişinin cinsel terapistine her şeyi açıkça anlatması ve en önemlisi de iyileşme arzusunun olması tedavide en önemli kuraldır. Terapi süresince tedavi için herhangi bir ilaç kullanması da önerilmemektedir.”
