Robotlar işinizi elinizden alabilir
Welt gazetesinde yayımlanan bir araştırma robotların, Almanya’da insanların yarısını işsiz bırakacağı iddiasını ortaya attı.
Teknolojik gelişmeler baş döndürücü hızla her geçen gün yeni makine ve cihazları insanların hizmetine sunarken, bir taraftan da insan iş gücüne karşı rekabet oluşturuyor. Hatta icat edilen robot ve cihazların bir gün insan iş gücünün yerini alıp alamayacağı bu günden tartışma konusu oldu. Welt Gazetesi’nin BankİNG-Diba araştırması sonuçları haberine göre Almanya’da bir gün iş yerlerinin yüzde 59’unda insan iş gücü yerine makine kullanılabileceği belirtildi.  Toplam 31 milyon çalışanın göz önüne alınarak yapıldığı araştırmada, bu iş yerlerinin 18 milyonunun makineler ve diğer bilgisayar programlarıyla doldurulabileceği belirtildi. En büyük risk altındaki mesleklerin idare alanında olduğu kaydedildi. Büro ve sekreterlik alanında 1,9 milyon iş yerinin, depo ve posta işlerinin de 1,5 milyon iş yerinin, satıcı ve temizlik alanında da 2,4 milyon iş yerinin insan gücüne ihtiyacı olmayacağı ileri sürülüyor. Buna karşın uzmanlık bilgi ve deneyimi gerektiren mesleklerin ise bu teknolojik gelişmeden pek etkilenmeyeceği kaydedildi. Uzmanlar, bu sürecin yavaş ilerleyeceğini ve daha fazla icatlara gerek olduğunu belirtiyor.
