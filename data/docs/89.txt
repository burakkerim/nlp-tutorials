Mersin'e ikinci haciz şoku!
Spor Toto Süper Lig'de oynayacağı maç için Kayseri'de bulunan Mersin İdmanyurdu'nun takım otobüsüne, eski futbolcusu Ahmet Şahin'e olan prim borcu nedeniyle haciz uygulanmak istendi.
Ligde karşılaşacağı Suat Altın İnşaat Kayseri Erciyesspor maçı öncesinde kırmızı-lacivertlilerin kentte kaldıkları otele giden icra dairesi ekipleri, Ahmet Şahin'in şampiyonluk primi alacağı nedeniyle takım otobüsüne haciz uygulamak istedi.
Paranın ödeneceği taahhüdünün ardından icra ekipleri otelden ayrıldı.
SİVAS DEPLASMANINDA DA HACİZ ŞOKU YAŞANMIŞTI 
Daha önce de ligde 24 Nisan'da oynanan Medicana Sivasspor maçı için kentte bulunan Mersin İdmanyurdu'nun kaldığı otele gelen Sivas 3. İcra Daire Müdürlüğü memurları, Ahmet Şahin'in şampiyonluk primi olan 237 bin 73 lira alacağı için takım otobüsüne ve futbolcuların formalarına haciz işlemi uygulamak istemişti. Haciz işlemi, borcun bir ay içerisinde ödeneceğinin taahhüt edilmesi üzerine gerçekleşmemişti.
"HACİZ GİRİŞİMLERİ İÇİN DEPLASMANLAR ÖZELLİKLE SEÇİLİYOR" 
Mersin İdmanyurdu Kulübü Futbol Şube Sorumlusu Ahmet Serttaş, haciz memurlarına ödeme taahhüdü verildiğini söyledi.
Daha önce aynı olayı Medicana Sivasspor deplasmanında yaşadıklarını anımsatan Serttaş, "Sivas'ta da takım otobüsümüze ve bazı taşınabilir malzemelerimize haciz uygulanmak istenmişti. Orada bir ay içerisinde ödemenin yapılacağını belirterek, arkadaşları Mersin'e davet etmişti ama arkadaşlar ödemeyi beklemeden buraya gelmişler" dedi.
Serttaş, haciz girişimleri için deplasmanların özellikle seçildiğini savunarak, "Mersin'deyken yapılmayan haciz girişimleri, taciz için, olayın basına yansıması için deplasmanlarda yapılıyor. Bu şekilde, gereksiz bir yola başvuruyorlar. Biz hiçbir zaman 'ödemeyeceğiz' demedik. 'Gelin Mersin'e, hesabımız, kitabımız neyse konuşalım, bir yolla ödeyelim' dedik. Gerekli ödemeyi de yapacağız" diye konuştu.
