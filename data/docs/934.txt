Küre Dağları'nda su samuru görüntülendi
Küre Dağları Milli Parkı'nda ilk kez bir su samurunun fotokapanla görüntülendiği bildirildi.
Küre Dağları Milli Park Müdürü Ahat Deliorman, gazetecilere yaptığı açıklamada, Korunan Alanlar Ağı Parkları (PAN Parks) sertifikasına sahip, Bartın ve Kastamonu sınırlarındaki milli parkta, “Küre Dağları Milli Parkının Fauna Çeşitliliğinin Arşivlenmesi Projesi” yürütüldüğünü, bu kapsamda önemli türlerin görüntülenmesine çalıştıklarını söyledi.
Yapılan gözlemlerde varlığından haberdar olunan su samurunun görüntüsünü elde edebilmek için fotokapan kurulduğunu anlatan Deliorman, "Küre Dağları Milli Parkı'nda nesli tehlike altında olan yaban hayvanlarının ayak izi ve dışkısı dışında elimizde verisi yoktu. Bölgede varlığı bilinen ancak bugüne kadar tespit edilemeyen su samuru, fotokapanla ilk kez görüntülendi" diye konuştu.
Küre Dağları'nda görüntülenen su samuru
AVLAYANA 5 YILA KADAR HAPİS CEZASIDeliorman, görüntüleri elde edilen su samurunun dünyada neslinin yok olma tehlikesiyle karşı karşıya olduğunu, koruma altındaki hayvanın avlanılması halinde 2 yıldan 5 yıla kadar hapis cezası ile 3 bin 200 liralık para cezası verildiğini dile getirdi.
 Su samurunun nehir ve göl kıyılarında kazdığı çukurlarda yaşadığını anlatan Deliorman, "Suda ustalıkla yüzer. Balık, kurbağa avlar. Kuyrukla beraber 1,5 metre boy ve 15 kilogram ağırlıkta olanları vardır. Çoğunlukla yalnız dolaşır ve gece avlanır. Oynamayı ve suda sırtüstü yüzmeyi çok sever. Her yıl tek bir yavru yavrular" ifadesini kullandı.
