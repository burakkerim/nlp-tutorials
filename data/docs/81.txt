''Noter ücretleri rekabete açılsın"
Rekabet Kurumu Başkan Vekili Reşit Gürpınar, rekabet savunuculuğunun alanının genişletilmesi gerektiğini belirterek, "Örneğin noter ücretleri sabit. Neden yasal düzenleme olmasın da bunlar rekabete açılmasın?" dedi.
Rekabet Kurumu Başkan Vekili Reşit Gürpınar, İstanbul Ticaret Üniversitesi ev sahipliğinde düzenlenen "13. Rekabet Hukuku ve İktisadında Güncel Gelişmeler Sempozyumu"nda konuştu.
Gürpınar, kurulda 3 üyenin ayrılması nedeniyle 4 kişi kaldıklarını, toplantı yeter sayısının ise 5 olduğunu anımsatarak, dolayısıyla şu anda nihai karar veremediklerini söyledi.Bu noktada en önemli konunun birleşme ve devralmalar olduğunu vurgulayan Gürpınar, şunları kaydetti:"Birleşme ve devralmalarda yasanın koyduğu hükme göre, eğer siz 30 gün içinde birleşme, devralma başvurusuna yanıt vermezseniz veya hiçbir işlem yapmazsanız, başvuru bu süre içinde otomatik geçerlilik kazanıyor. Bugün itibarıyla 14 dosyamız otomatik izin almış durumda. Hafta sonu 16 olacak sanıyorum. Şu anda gündemimizde olan tek bir dosyamız var. O da nihai incelemeye aldığımız Migros'un devralınmasıyla ilgili. O dosyayı 30 güne bırakamazdık. Çünkü o devralmada bir itiraz var. Arkadaşlarımız taahhüt olarak bir rapor hazırladı. Fakat onun vebalini ve hukuki sorumluluğunu almamak adına, mecburen nihai incelemeye aldık. İlerde bize süreleri kısaltarak başvururlarsa ki bildiğim kadarıyla gerek Gümrük ve Ticaret Bakanlığı'nın, gerekse Yargıtay üyeleri hükümetimize bildirmiş durumda. Eli kulağında, en kısa zamanda sanıyorum arkadaşlarımızdan birisi gelecek ve 5 kişiyi sağlayacağız."Gürpınar, yeni kanun hazırlanmasının Rekabet Kurulu'nun öncelikleri arasında yer aldığını aktararak, "En kısa zamanda yeni kanun hazırlamalıyız. Avrupa Birliği'nin ve diğer ülkelerin tecrübeleri, çalışmaları, onların düzenlemeleri ile ülke gerçeklerini bütünleştirerek yeni bir kanun yapmalıyız. Bu kanunu da bütün paydaşlara açarak, üzerinde tartışarak ortaya çıkarmalıyız" dedi.Esas görevleri arasında yer alan rekabet savunuculuğu konusuna da değinen Gürpınar, bu konunun rekabet otoritelerinin "olmazsa olmazları" arasında yer aldığını dile getirdi.Gürpınar, rekabet savunuculuğunun alanının genişletilmesi gerektiğini savunarak, "Örneğin noter ücretleri sabit. Neden yasal düzenleme olmasın da bunlar rekabete açılmasın? Rekabet savunuculuğu genişlemeli ve rol almalı diye düşünüyorum" dedi.İstanbul Ticaret Üniversitesi Rektörü Prof. Dr. Nazım Ekren de iyi işleyen bir rekabetin, tarafların yararına olduğunu, aksaklık söz konusuysa, ekonomik birimlerin ve toplumun fayda ya da refah maksimizasyonunun gerçekleşme ihtimalinin azalacağını kaydetti.Konuşmaların ardından Ekren, Rekabet Kurumu Başkan Vekili Gürpınar'a hediye takdim etti.
