Bölüm 24: Timur'un yemekleri
Burada amacım size balık pişirmek değil, balık tutmayı göstermek. Bugün 10 dakikada 1 değil, 2 yemek yapacağız!
Birkaç hafta evvel bir Moğol restoranına gittim. Buranın en büyük özelliği kapların içerisindeki pek çok farklı malzemeden istediğinizi seçip kendi karışımızı yapmanız. Bu beni epey etkiledi ve 10 dakikalık tariflerin bu bölümünü ona adamak istedim. Buzdolabımdaki farklı malzemelerin hepsini çıkartıp tezgahıma koydum. 
Neler var? Daha evvel açıp kullandığım, yarısı kalan konserve barbunyam var, kaju var, farklı yağlarım var, sarımsak var, zencefil, pastırma, limon, donuk antrikot var, az bir kalan bebek ıspanak ve lahana var. Burada amacım size balık pişirmek değil, balık tutmayı göstermek. Bugün 10 dakikada 1 değil, 2 yemek yapacağız!
Dolapta Kalanlarla Yemek Yapmak 1
100 gr antrikot
1 adet havuç
3 adet bebek kabak
1 ceviz büyüklüğünde zencefil
1/10 lahana
3 diş sarımsak
1 adet yer elması
3 dal taze soğan
100 gr konserve barbunya
2 çorba kaşığı zeytinyağı
60 gr noodle
1 avuç kaju
1 çorba kaşığı kişniş tohumu
1 çay kaşığı zerdeçal
1 tatlı kaşığı toz kırmızı biber
1 tatlı kaşığı hardal
4 çorba kaşığı krema
1/3 çay bardağı soya sosu
1 çay kaşığı karabiber
Noodle’ı haşlamak için, su
Bu yemek hem çok lezzetli hem de dolapta kalan ve ne yapacağınızı bilemediğiniz ufak ufak bir sürü malzemeyle mükellef bir sofra kurmanın en etkili yollarından biri. Ayrıca gayet kolay ve pratik.
60 gram noodle’ı kaynar suyun içine atın. Dilerseniz noodle yerine erişte de kullanabilirsiniz. Tavaya 2 çorba kaşığı zeytinyağı dökün. Ardından buzluktan çıkarıp henüz buzluyken ince ince doğradığınız 100 gr kadar antrikotu ısınmış tavaya koyun. Onlar güzelce mühürlenirken yarım halka şeklinde doğradığınız 1 adet havucu, 3 adet bebek kabağı ve incecik dilimlediğiniz 1 ceviz büyüklüğünde zencefili, 1/10 lahanayı, 3 diş sarımsağı ve 1 adet yer elmasını tavaya ekleyin. Yer elmasını kullanırken biraz şüphe etmiştim ama sanırım bu yemeğin yıldızı o oldu, bambaşka bir tazelik ve lezzet verdi yemeğe. Sebzeleri tavaya atarken geç pişenleri önce tavaya koymaya dikkat edin. Mesela havuç, kabak gibi malzemeler geç pişer; onları önceden atmakta fayda var. Bütün malzemeleri birden atarsanız da tava birden soğur ve mantar, et gibi malzemeler suyunu bırakıp lezzetlerini kaybederler.  
Tavaya ince ince doğradığınız 3 dal taze soğanı ve 1 avuç kajuyu ekleyin. 100 gr kadar konserve barbunyayı da tavaya atıp, karıştıra karıştıra kavurmaya devam edin. Baharat olarak, 1 çorba kaşığı kişniş tohumu, 1 çay kaşığı zerdeçal, 1 tatlı kaşığı toz kırmızı biber, 1 çay kaşığı karabiber ekleyin. Lezzeti arttırmak ve kıvam vermek için, 1 tatlı kaşığı hardal ve 1/3 çay bardağı soya sosunu ekleyip tavaya yapışan lezzetleri iyice kazıyın. Birleştirmesi için de 4 çorba kaşığı kremayı koyup, karıştırın. Son olarak, haşlanmış noodle’ları da tavaya ekleyin ve karıştırın. Altını kapatıp yemeğinizi servis edebilirsiniz.
Dolapta Kalanlarla Yemek Yapmak 2
100 gr çimçim karides
100 gr tavuk göğüs
60 gr noodle
3 yaprak istiridye mantarı
3 tane kültür mantarı
3 dal taze soğan
3 dilim çemenli pastırma
1/2 bağ bebek ıspanak
8-10 dal taze kişniş
2 çorba kaşığı zeytinyağı
1 çay kaşığı karabiber
1 tatlı kaşığı toz kırmızı biber
1 avuç kaju
1 avuç susam
1/3 çay bardağı soya sosu
1 limonun kabuğu
3 diş sarımsak
60 gram noodle’ı kaynar suyun içine atın. Tavaya 2 çorba kaşığı zeytinyağını ve 3 dilim çemeni üzerinde pastırmayı dilimleyip koyun. Buzluktan çıkardığınız 100 gr çimçim karidesi ve ince ince doğradığınız 100 gr tavuk göğsünü tavaya atıp kavurmaya başlayın. 1’er avuç kaju ve susamı da ekleyip kavurmaya devam edin. Susamı bu kadar önce koyduğunuzda, uzunca kavrulduğundan yağını iyice bırakıyor ve yemeğe etkisi bambaşka oluyor.
3 tane kültür mantarını ve 3 yaprak istiridye mantarını ince ince doğrayıp tavaya ekleyin. Üzerine 3 diş sarımsağı, 3 dal soğanı, 1/2 bağ bebek ıspanağı ve  8-10 dal kişnişi ince ince doğrayıp ekleyin. Yeşillikler renkelerini soldurmamak ve tabakta da canlı görünmeleri için en son ekliyorum. Baharat olarak 1 limonun kabuğunu, 1’er çay kaşığı pulbiber ve karabiberi ekleyin. Limon ve karidesi bir arada hep sevmişimdir. Bambaşka bir tazelikle tadı çok yukarılara çıkarıyor. Son olarak yine uluslararası lezzet arttıcı soya sosundan 1/3 çay bardağı kadar ekleyin. Haşlanmış noodle’ları da tavaya ekleyip birkaç kez karıştırın. Haşladığınız nişastalı sudan bir kepçe kadar tavaya ekleyince yemeğiniz daha helmeli bir lezzet haline gelecektir.  Sıcakken servis edip, keyfini çıkarabilirsiniz.
Dolapta kalanlarla yemek yapmak 2
