Küba'ya 37 yıl sonra gidecek ilk ABD futbol takımı
2 Haziran’da Küba’da milli takım ile bir hazırlık maçı oynayacak New York Cosmos, bu ülkeye 37 yıl sonra gidecek ilk ABD futbol takımı olacak.
ABD’nin New York Cosmos futbol takımı ülke tarihine geçecek bir adım attı. Cosmos, yapılan anlaşmayla 2 Haziran’da Küba Milli Takımı ile bir hazırlık maçı oynayacak. Soğuk Savaş dönemi sonrası son dönemde yumuşayan iki ülke ilişkilerinde Washington ile Havana arasındaki diplomatik diyalog da bu maça ön ayak oldu. İki takımın geçtiğimiz Ocak ayında Jamaika’da düzenlenen 20 Yaş Altı Kuzey ve Orta Amerika Futbol Şampiyonası sırasında anlaşmaya vardıkları bildirildi.
EN SON CHICAGO GİTMİŞTİ 
New York Cosmos, 1978’de Chiacao Sting’in ardından Küba’da oynayacak ABD’nin ilk profesyonel futbol takımı olacak. 2008’de ABD Amatör Milli Takımı, Küba’da karşılaşma oynamıştı. Pele ve Franz Beckenbauer’in bir dönem formasını giydiği New York Cosmos’un şu andaki en büyük yıldızı ise Real Madrid’in eski futbolcusu Raul.
GİDECEĞİ 42. ÜLKE 
Cosmos Teknik Direktörü Giovanni Savarese, kulübün bir futbol elçisi olduğunu belirterek, Küba’nın tarihlerinde takımın gideceği 42. ülke olduğunu da kaydetti. Küba’da son dönemde futbola yoğun ilgi var. Beyzbolun en popüler spor olduğu ülkede, sokaklarda çok sayıda Real Madrid ve Barcelona forması giymiş gençleri görmek mümkün.
